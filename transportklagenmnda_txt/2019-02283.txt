Vedtak i Transportklagenemnda
- Kollektivreiser

Sammendrag

Krav om frafall av gebyr ved reise med T-bane - Familierabatt

Dato
16.10.2019

Saksnummer
2019-02283

Tjenesteytere
Ruter

Klager har i det vesentlige anført

Klager reiste med T-banen fra Røa i retning Jernbanetorget da hun ble ilagt gebyr. Klagers
representant, hennes far, anfører at datteren på 17 år ikke trengte billett den lørdagen
fordi hun reiste med en person, storebror, over 18 år. Broren var kommet innover i  T-
banen da klager ble kontrollert, men vaktene nektet å snakke med han. 

Klagers representant har fremlagt gyldig billett for medreisende som var over 18 år. 

På grunnlag av overnevnte krever klagers representant at Ruter frafaller gebyret, da
datteren reiste lovlig sammen med en person over 18 år.

Tjenesteyterne har i det vesentlige anført
Klager ble ilagt gebyr 30. mars 2019 i en ut-kontroll på Jernbanetorget fordi hun ikke
hadde billett. Dersom man ikke kan vise billett i kontrollen vil man bli ilagt gebyr. 

Forklaring fra klagers representant om at de var flere som reiste sammen og dermed
benyttet familierabatt, har kommet i ettertid. Ruter forholder seg til at kontrollørene har
gjort en vurdering på stedet, og der var det ingen ting som tilsa at gebyret ikke skulle gis.
Kontrollørene har mulighet til å utøve skjønn, og skal selvsagt undersøke det som måtte
bli opplyst. I denne saken er det ingen ting som tyder på at det ble gitt noen forklaring
på hvorfor klager ikke hadde billett. Ruter mener derfor at gebyret er korrekt ilagt og kan
ikke se noen grunn til å endre standpunkt i denne saken. 

Billett kan ikke fremvises i ettertid for å slippe gebyr.

Nemnda bemerker

Klager ble ilagt gebyr 30. mars 2019 da hun ikke kunne vise billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke vise billett og vilkårene for å ilegge gebyr var til stede. 

Klagers representant har i ettertid vist til at klager var berettiget til å benytte seg av
familierabatt da hun ble stoppet i kontroll. Nemnda bemerker at dersom klager reiste
under familierabatt burde dette blitt opplyst under kontrollen. 

Nemndas flertall, nemndas leder og bransjerepresentantene, kan ikke se at det er
grunnlag for å anbefale at gebyret frafalles. Flertallet har forståelse for at reaksjonen
kan oppleves streng. Av hensyn til reiseforetakene er det imidlertid nødvendig å ha en
konsekvent praksis da det er ulike årsaker til at reisende ikke kan vise billett.

Nemndas mindretall – forbrukernes representanter – er av den oppfatning
at denne saken reiser bevisspørsmål som vanskelig kan klarlegges under
saksbehandlingen, og at klagen derfor bør avvises fra realitetsbehandling, jf. § 6-2 d) i
transportklagenemndforskriften. Mindretallet viser til at det ikke er kommentert noe
i fritekstfeltet i gebyrrapporten, og Ruter er selv i sitt tilsvar usikre på om det ble gitt
noen forklaring på hvorfor klager ikke hadde billett. All den tid Ruter har åpnet for at
mindreårige kan reise gratis på familierabatt i helgene, er for øvrig mindretallet av den
oppfatning at Ruter enkelt kan unngå tvil om et slikt moment av vesentlig betydning ved
å notere seg om den mindreårige reisende var alene eller i følge med en myndig person.

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold