Vedtak i Transportklagenemnda
- Kollektivreiser

Sammendrag

Krav om frafall av gebyr - problemer med mobil

Dato
10.11.2021

Saksnummer
2021-01020

Tjenesteytere
AtB AS

Klager har i det vesentlige anført

Klager ble ilagt gebyr 28. juni 2021. Klager anfører at grunnen til at hun ikke kunne vise
frem periodebilletten sin var fordi det var en midlertidig feil med AtB sin app. AtB nekter
å godkjenne klagen fordi passasjeren har ansvaret for å vise sin billett. 

Klager forklarer at mobilen hennes er ganske ny, hadde neste fullt batteri (70%) under
reisen og hadde full dekning/4G. Klager forklarer at hun har Telia abonnement med data
inkludert. Klager viser til dokumentasjonen som er vedlagt klagen. 

Klager anfører at hun sjekket periodebilletten før hun startet reisen og da var alt i orden.
Videre anfører klager at mobilen ble brukt under hele reisen og fungerte som vanlig.
Klager forklarer at etter at gebyret ble ilagt kl. 15:58 ventet klager ved holdeplassområdet
og da fungerte appen igjen kl. 16:07. Klager viste billetten sin til kontrolløren, selv om
gebyret allerede var betalt. Klager viser til klokkeslettet for bildene som viser at de ble
tatt med 3-4 minutters mellomrom. Klager forklarer at dette ikke ble notert i rapporten,
men klager ble fortalt at hun uansett kunne klage og spørre om refusjon. 

Klager reiste alene og kjøpte en periodebillett via Vipps et par dager før kontrollen.
Billetten ble kjøpt med kort og er på hennes mobil. Klager har aldri lånt bort billetten/
mobilen noensinne. Klager mener problemet var med AtB sin app og ikke klagers telefon,
som kan bevises med skjermbildene. 

Klager hadde gyldig billett og det som skjedde, en 8 minutters feil i AtB appen, var
utenfor klagers kontroll. 

Klager krever refusjon av gebyret.

Tjenesteyterne har i det vesentlige anført
Klager ble ilagt gebyr 28. juni 2021 fordi hun ikke kunne fremvise gyldig billett under
billettkontrollen. Det følger AtB sine transportvedtekter nr. 6.2 at: «Reisende som ved
kontroll ikke kan vise gyldig billett for påbegynt reise, skal betale tilleggsavgift.»

AtB vil ikke gi ut gebyr dersom det kan påvises at det er svikt i AtBs systemer. Vi har ved
behandling av klagen undersøkt Mobillettsystemet for problemer, men finner ingen
interne avvik i det aktuelle tidspunktet. AtB kan ikke ta ansvar for eventuelle problemer
som oppstår internt på klagers telefon eller manglende mobildata.

Det er til enhver tid den reisendes ansvar å påse at man har gyldig billett før påstigning
og at denne er klar til fremvisning ved en eventuell billettkontroll. Årsaken til dette
grunner seg i at AtB ikke har noen måte å kontrollere at billetten er knyttet opp mot
telefonen klager fremviser til kontrollørene. Alle billetter er upersonlige, som i prinsippet
betyr at man kan låne bort billetten til en annen person, så fremt vedkommende
oppfyller vilkårene for den aktuelle billettkategorien.

AtB kan ikke tillate en praksis hvor reisende ikke fremviser billett til kontrollørene,
uavhengig av årsak. Det fremgår klart av bruksvilkårene for Mobillett at det er den
reisendes ansvar å ha tilstrekkelig nettdekning og strøm under hele reisen. Har man ikke
dette, slik at billett ikke kan fremvises, vil man rettmessig bli ilagt et tilleggsgebyr ved
kontroll. Manglende strøm, nettdekning, knust skjerm og liknende er forhold AtB ikke kan
holdes ansvarlig for. 

På grunn av ovennevnte informasjon finner AtB ikke grunnlag for å ettergi
tilleggsgebyret.

Nemnda bemerker

Klager ble ilagt gebyr 28. juni 2021 fordi hun ikke kunne fremvise gyldig billett under
billettkontrollen. 

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. I betingelsene for bruk av AtB
Mobillett formegår det at: «Det er passasjerens ansvar (...) at mobiltelefonen fungerer
normalt, skjermen er leselig og har nok batterikapasitet så lenge reisen varer slik at
gyldig billett kan fremvises. Dersom du ikke kan fremvise billett, vil det anses som å reise
uten gyldig billett.(...)». 

Av transportvedtektenes pkt. 6.2 følger det at det skal ilegges tilleggsavgift dersom den
reisende ikke kan vise gyldig billett. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig. 

Klager kunne ikke fremvise gyldig billett under billettkontrollen, så vilkårene for å ilegge
gebyr var dermed til stede. 

Klager har anført at grunnen til at hun ikke kunne vise frem periodebilletten sin var
fordi det var en midlertidig feil med AtB sin app. Klager har anført at hun sjekket
periodebilletten før hun startet reisen og da var alt i orden. Videre har hun anført at
mobilen ble brukt under hele reisen og fungerte som vanlig. Klager hadde gyldig billett
og det som skjedde, en 8 minutters feil i AtB appen, var utenfor klagers kontroll.  

Nemnda viser til AtBs opplysning om at det ikke er registrert noen feil i deres app det
aktuelle tidspunktet. Nemnda holder det derfor for sannsynlig at problemet klager
opplevde på sin telefon ikke er noe som AtB kan holdes ansvarlig for.

Nemnda viser til AtB betingelser for bruk av appen, hvor det for det fremgår at det er
den reisendes ansvar at mobilen fungerer normalt, at skjermen er leselig og at det er
batteri for hele reisen. Nemnda bemerker at den reisende er ansvarlig for å kunne vise
gyldig billett, herunder at mobiltelefonen fungerer slik at billett kan vises. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.