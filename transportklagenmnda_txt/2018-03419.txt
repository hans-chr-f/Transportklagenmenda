Vedtak i Transportklagenemnda
- Kollektivreiser

Sammendrag

Billett ble kjøpt for sent

Dato
10.12.2018

Saksnummer
2018-03419

Tjenesteytere
Ruter

Klager har i det vesentlige anført

Klager ble ilagt gebyr fordi han hadde kjøpt billett for sent. 

Klager bestrider ikke reglene, og erkjenner at forglemmelsen var hans feil alene. Billetten
ble kjøpt etter at han kom på T-banen kl.08.36 og han ble ilagt gebyr kl.08.41.

Det klager bestrider i denne saken er forskjellsbehandlingen som fremstår uforståelig.
Klager viser her til vedlagt link på en artikkel i VG som omtaler to personer som slapp
gebyr til tross for at de reiste uten gyldig billett. Videre understreker klager at av de tre,
er klager den eneste som faktisk hadde gyldig billett da han ble kontrollert, og klager er
den eneste som ble ilagt gebyr. 

Når det gjelder Ruters tilsvar er selskapets påstand om at billetten ble kjøpt i kontrollen
direkte usann. Billetten ble kjøpt ved Stortinget stasjon. 

For øvrig viser klager til prinsippet om likebehandling. Klager har ikke noe imot å betale
gebyrer og bøter dersom han har gjort noe galt. I denne saken er det imidlertid to
punkter som ligger til grunn for hans klage:

a) Han straffes i praksis for å ha vært ærlig om hvilken stasjon han reiste fra. 

b) At man straffes likt for for lik forsømmelse bør være et minimumskrav. Klager
aksepterer ikke ugrunnet forskjellsbehandling. 

Klager aksepterer ikke den åpenbare forskjellsbehandlingen og krever derfor gebyret
refundert.

Tjenesteyterne har i det vesentlige anført
Klager ble ilagt gebyr i en utkontroll på Jernbanetorget fordi billetten ble kjøpt for sent.
Klagers billett ble kjøpt da han møtte kontrollen.

Klager innrømmer selv at han hadde glemt å kjøpe billett. Klager viser til andre som
er stoppet i kontroll og ønsker å få en begrunnelse på hvorfor han blir behandlet
annerledes. Utgangspunktet er at dersom en ikke har gyldig billett skal kontrolløren
ilegge gebyr. Kontrollørene har myndighet til å utvise skjønn, og kan basert på sin
vurdering ute i kontrollen velge å gi en advarsel, eller ikke ilegge gebyr. Det er vanskelig
for Ruter å si i ettertid hva som har vært grunnen til vurderingen i det konkrete tilfellet. 

Ruter kan uansett ikke se noen grunn til å endre standpunkt i denne saken.

Nemnda bemerker

Klager ble under en utkontroll den 10. oktober 2018 ved Jernbanetorget ilagt gebyr fordi
han kjøpte billett for sent.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Ved bruk av mobilapp må billett være
kjøpt og bekreftet før påstigning.

Nemnda bemerker at det fremgår av gebyrutskriften at klager ble kontrollert kl. 08.37 og
gebyr notert ilagt kl. 08.41. Klagers billett er registrert kjøpt kl. 08.36.45. 

Klager har erkjent at han hadde glemt å kjøpe billett og vilkårene for å ilegge gebyr var
til stede. Den aktuelle kontrollen var en utkontroll og vilkårene for å ilegge gebyr var ikke
avhengig av hvor den reisende kom fra. 

Nemnda er kjent med at kontrollørene har en viss myndighet til å utøve skjønn ved
kontroller. Nemnda har ikke grunnlag for å overprøve vurderingene i det enkelte tilfelle.

Vedtak

Transportklagenemnda Kollektivtransport finner ikke å kunne anbefale at klager gis
medhold.