Vedtak i Transportklagenemnda - Fly

Sammendrag

Refusjon av flybilletter grunnet kanselleringer. Billetter kjøpt gjennom reisebyrå.

Dato
20.08.2021

Saksnummer
2020-03707

Tjenesteytere
Travellink
Norwegian Air Shuttle
SAS

Klager har i det vesentlige anført

Klager med reisefølge (totalt seks personer) hadde en flybooking bestilt gjennom
Travellink. Bestillingen ble foretatt i juni 2020 og bestod av flyreise fra Trondheim
til Longyearbyen med Norwegian den 5. august 2020 (DY757 og DY396), og fra
Longyearbyen til Trondheim med SAS den 8. august 2020 (SK4491 og SK364).

Flybillettene ble fortløpende endret av flyselskapene underveis uten beskjed til klager.
Endringene ble heller ikke godkjent av klager. I slutten av juli 2020 ble flyvningene
kansellert helt. Klager oppdaget ved en tilfeldighet at flyet fra Trondheim til Oslo
den 5. august var endret slik at det ville ha landet i Oslo flere timer etter at flyet til
Longyearbyen skulle tatt av fra Oslo.

Klager har fremsatt krav om refusjon av flybillettene i henhold til EU-forordning
261/2004. Hotellet som også var bestilt gjennom Travellink fikk de benyttet på en annen
måte, slik at klagen ikke omfatter denne kostnaden. 

Klager har forsøkt å kontakte Travellink utallige ganger for refusjon. Når de har kommet
frem til kundebehandler hos Travellink har de fått beskjed om at det vil ta lengre tid.
Klager har også forsøkt å kontakte både Norwegian og SAS, men har her fått beskjed om
at de ikke kan refundere da reisen ble kjøpt gjennom Travellink.

Tjenesteyterne har i det vesentlige anført
Reisebyrået Travellink har tross oppfordring ikke fremmet tilsvar til
Transportklagenemnda. Det samme gjelder flyselskapet Norwegian.

SAS har lastet opp to tilsvar.

I sitt første tilsvar bemerker SAS følgende:

SAS opererte LYR-OSL-TRD i booking ****86 (sensurert av nemnda) med avreise den 8.
august 2020. Bookingen er eid av reisebyrå Travellink. SAS-flyvningene ble innstilt 15.
juli 2020 og klager har kansellert reisen via kundeservice den 23. juli 2020. I bookingen
står det at klager ble tilbudt å reise dagen etter 9. august men avslo dette. SAS kan
dokumentere disse påstander dersom nødvendig men oppfatter at klagen dreier seg om
reisen den 5. august med Norwegian hvor de ikke ble informert om kanselleringen.

I sitt andre tilsvar bemerker SAS følgende: 

Kansellering av SK364 den 8. august skjedde den 15. juli og passasjeren var i kontakt
med SAS kundeservice den 23. juli, hvor flyvningene ble avbestilt. Hele bookingen ble
kansellert av reisebyrået den 30. juli. SAS har refundert flybillettene i booking ****86
(sensurert av nemnda) i sin helhet til reisebyrået den 6. januar 2021. Dersom klager ikke
har mottatt refusjon bes de kontakte byrået da de sitter på pengene.

Nemnda bemerker

To av tjenesteyterne i saken har ikke fremmet tilsvar i saken. Nemnda kan
likevel treffe vedtak basert på opplysninger fremkommet tidligere i saken, jf.
transportklagenemndforskriften § 5-3 (3). 

Nemnda ønsker innledningsvis å bemerke at kanselleringer kan berettige
standarderstatning, jf. EU-forordning 261/2004. Dette er en rettighet nemnda kan ta opp
på eget initiativ.  Retten til standarderstatning faller bort dersom selskapet kan godtgjøre
at forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. forordningens artikkel 5 punkt 3.  Retten faller
også bort i tilfeller hvor passasjeren blir informert om innstillingen minst to uker før
planlagt avgangstid, jf. artikkel 5 punkt 1 bokstav c) i). 

Slik nemnda ser det hadde klager én booking hos Travellink. Bookingen hos Travellink
var imidlertid satt sammen av to enkeltreiser (utreise med Norwegian og hjemreise med
SAS). Det vises til de to forskjellige bookingnumrene (PNR-nummer) hos flyselskapene.
Retten til refusjon må med dette vurderes separat for de to reisene, da det ikke er en
gjennomgående tur/retur-reise. 

Reisen med Norwegian:

Når det gjelder reisen med Norwegian  er hendelsesforløpet rundt endringene på disse
flyvningene noe uoversiktlig. Klager har datert de opplastede kanselleringsvarslene med
henholdsvis 19. juni 2020, 13. juli 2020 og 17. juli 2020.  

Slik nemnda oppfatter det gjaldt beskjeden både 19. juni 2020 og 17. juli 2020
Norwegian-billetten. I beskjeden markert med 19. juni 2020 står det under ny reise kun
oppført DY396 (flyvningen fra Oslo til Longyearbyen). 

Nemnda oppfatter det som at flyvningen fra Trondheim til Oslo (DY757) på dette
tidspunktet ble kansellert, ettersom den var fjernet fra reiseruten. 

Klager fikk så en ny mail den 17. juli, men i denne står det ikke hva som er endringene.
Klager har oppdaget at hun helt i slutten av juli oppdaget at flyvningen fra Trondheim til
Oslo var endret slik at det ville ha landet i Oslo flere timer etter at flyet til Longyearbyen
skulle tatt av fra Oslo. 

Basert på uklar og manglende dokumentasjon fra Norwegian legger nemnda med dette
til grunn at klager ikke ble opplyst om kansellering av Norwegian-flyvning(ene) mer enn
to uker før avreise. 

Norwegian har heller ikke fremlagt noe svar eller dokumentasjon på hva årsaken til
kanselleringen var. 

Nemnda mener derfor klager har rett på standarderstatning på 250 euro per person i
reisefølget for denne kanselleringen. 

Klager har også rett på full refusjon av den kansellerte Norwegian-billetten, jf. EU-
forordning 261/2004 artikkel 8. Nemnda anbefaler at Norwegian som ansvarssubjekt
etter EU-forordning 261/2004 refunderer beløpet til klager, og at de evt. søker regress fra
reisebyrået i ettertid, dersom det er aktuelt.

Reisen med SAS:

Basert på fremlagt dokumentasjon skjedde den siste kanselleringen i SAS-bookingen den
15. juli, da SK364 den 8. aug ble kansellert. Nemnda forstår det videre som at SAS var i
kontakt med klager den 23. juli vedrørende kanselleringen, og at flyvningene på dette
tidspunktet ble avbestilt.  Det var fortsatt over to uker til avreise den 8. august. Klager har
med dette ikke rett på standarderstatning for kanselleringen med SAS.

Klager har imidlertid rett på full refusjon av ubenyttet flybillett, jf. EU-forordning
261/2004 artikkel 8. Klager har bekreftet å ha mottatt refusjon for SAS-billettene via
reisebyrået Travellink.

Vedtak

Transportklagenemnda anbefaler at Norwegian utbetaler 250 euro per person for
kanselleringen av reisen med Norwegian. Nemnda anbefaler videre at Norwegian
refunderer hele billettprisen for Norwegian-billetten direkte til klager.