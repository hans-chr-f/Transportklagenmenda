Vedtak i Pakkereisenemnda

Sammendrag

Saken gjelder om drikke er inkludert i «helpensjon», Tenerife.

Dato
..

Saksnummer
88/13P

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Reisemål: Tenerife

Antall reisende: 4

Reisens pris: 24.042,-

Tidsrom: 310313 - 070413

Saken gjelder:

Saken gjelder om drikke er inkludert i «helpensjon», Tenerife.

Klager anfører at han bestilte helpensjon og regnet med at drikke var inkludert.

Det viste seg ikke å være tilfelle. Han mener at opplysningene på Apollos nettsider er feil da
det ikke fremgår at drikke ikke er inkludert. Han krever kompensasjon for den tid han har
brukt på denne saken og for sine utlegg.

Apollo har vist til hotellbeskrivelsen og til de generelle opplysningene på nettet om
hva som er inkludert ved de forskjellige alternativene. Det er ikke vanlig at drikke er
inkludert i halv- og helpensjon. I så fall er det spesifisert. Apollo mener at de ikke har
gitt misvisende opplysninger.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Opplysninger i kataloger og på nettet inngår som en del av avtalen.
Mangler kan gi grunnlag for prisavslag.

Det fremgår av bestillingsdokumentet at klager hadde bestilt helpensjon.

På nettet, hvor klager bestilte reisen, fremgår det under headingen «Min reise» hva som er
inkludert. Om «Helpensjon» står det «Frokost, lunsj og middag.

Drikke til maten er ikke inkludert». Dette er i motsetning til det som samme sted står om All
inklusive, hvor det fremgår at en del drikke er inkludert.

Etter nemndas syn er det ikke grunnlag for klagers krav.

Vedtak:

Reklamasjonsnemnda for pakkereiser kan ikke anbefale at det gis prisavslag.

Vedtaket var enstemmig.