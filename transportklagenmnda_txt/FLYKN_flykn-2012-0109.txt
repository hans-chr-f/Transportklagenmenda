Vedtak i Transportklagenemnda - Fly

Sammendrag

Krav om erstatning i forbindelse med konkurs.

Dato
17.10.2012

Saksnummer
109/12F

Tjenesteyter
SAS

Krav om erstatning i forbindelse med konkurs.

Klager har i det vesentlige anført:

Klager reiser 5-6 ganger i året mellom Tenerife og Oslo. Klager hadde kjøpt tre billetter hos
SAS på denne strekningen, med SAS og Spanair som fraktførere. Den 27. januar 2012 fikk
klager melding om at Spanair var gått konkurs.

Klager kontaktet SAS og fikk endret den ene billetten mot et gebyr på 1 000 euro. De to andre
billettene fikk ikke klager endret. Han fikk beskjed om at de ville bli refundert og at han selv
måtte kjøpe nye billetter.

Klager kjøper sine billetter i god tid for å få en god pris. I dette tilfellet fikk han en merkostnad
på 700 euro for å kjøpe nye billetter med et annet flyselskap. Klager mener SAS må stå til
ansvar for dette og refundere merkostnaden han fikk i forbindelse med konkursen.

Det vises for øvrig til klagers brev.

SAS har i det vesentlige anført:

Hver fraktfører har et selvstendig ansvar for transport av sine strekninger i en bestilling.

I stedet for å kansellere den ene billetten mot full refusjon, valgte klager å endre den mot
gebyr på 1 000 euro. Klager aksepterte denne endringen per telefon med SAS De to neste
billettene valgte klager å kansellere mot full refusjon.

SAS kan ikke lastes for at Spanair gikk konkurs. Av godvilje har SAS refundert klager
endringsgebyr på kroner 1 071, og overført 5 000 bonuspoeng, men kan dessverre ikke
imøtekomme klagers krav utover dette.

Det vises for øvrig til SAS brev.

Nemnda bemerker:

Klager har på SAS sine nettsider bestilt flybilletter Tenerife-Oslo t/r. Det fremkommer av
billetten at deler av reisen flys av Spanair og deler av reisen flys av SAS. Klager aksepterte
dette gjennom sin bestilling av billettene.

Ansvaret for gjennomføringen av de enkelte reisestrekninger påligger etter nemndas
vurdering det selskap som flyr den enkelte strekning. SAS er således ansvarlig for
gjennomføringen av sine flygninger, mens Spanair er ansvarlig for gjennomføringen av sine
flygninger. At hele reisen er kjøpt gjennom SAS endrer ikke dette. SAS er ansvarlig for sitt
salgsarbeide, men ansvaret for gjennomføringen av de enkelte flygninger ligger hos det
selskapet som flyr strekningen.

SAS er etter dette ikke ansvarlig overfor klager for de ekstrautgifter han ble påført som følge
av konkursen i Spanair.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines