Vedtak i Transportklagenemnda - Fly

Sammendrag

Krav om standarderstatning ved kansellering. Streikefare.

Dato
01.09.2017

Saksnummer
2016-00070

Tjenesteytere
British Airways

Klager har i det vesentlige anført

Klager skulle reise fra Oslo til London 10. juni 2016 kl. 14.20 med flight BA765. Det
var fare for streik blant de ansatte i sikkerhetskontrollen, og hvis det ble streik måtte
flyplassen stenge. Kl. 18.00 dagen i forveien, flere timer før forhandlingsfristen gikk ut,
kansellerte British Airways avgangen, og den ble ikke gjeninnsatt da det viste seg at
streiken ble avblåst. Klager stiller seg kritisk til dette, og til at de ikke ble booket om til en
tidligere avgang.

Klager har mottatt voucher på 60 GBP pr. person, samt tilbud om refusjon av
drosjeregning i London. Klager mener hun også har krav på standarderstatning i henhold
til EU-forordningen. 

Klager krever standarderstatning 250 euro pr. person i henhold til EU-forordning
261/2004.

Tjenesteyterne har i det vesentlige anført
BA765 ble kansellert som følge av fare for streik blant sikkerhetspersonalet på
Oslo lufthavn. Streiken ville ha medført opphoping i terminalen grunnet svært
langsom behandling av passasjerer i sikkerhetskontrollen. Dersom det ble streik ville
sikkerhetspersonalet kun tillate 10 000 passasjerer å passere sikkerhetskontrollen.
BA765 ble kansellert da dette flyet var ment å operere mens streiken pågikk.
Passasjerene ble booket om fra andre skandinaviske byer, eller til senere avganger fra
Gardermoen. Klager ble booket om til BA769 med avgang kl. 21.25 samme dag. 

Da British Airways fikk beskjed om at streiken var avblåst, kun en time før
meglingsfristen gikk ut kl. 06.00 10. juni, var det for sent å gjeninnsette flyet. 

Hendelsen er ikke kompensasjonsberettiget da årsaken var ekstraordinære
omstendigheter utenfor British Airways kontroll. 

British Airways ønsker å refundere eventuelle utgifter i ventetiden mot kvitteringer, men
kan ikke imøtekomme klagers krav utover dette.

Det vises for øvrig til fremlagt dokumentasjon fra British Airways.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 og 7. 

EU-forordningen nevner i sin fortale at streik kan være en ekstraordinær omstendighet
som medfører at flyselskapets ansvar bør være begrenset eller bortfalle. Forordningen
sier imidlertid ikke at enhver streik som rammer flyselskapets drift må anses å ligge
utenfor dettes kontroll. Forordningen sier heller ikke om det skal / bør skilles mellom
streik i eget selskap eller streik hos andre.

Streik hos tredjemann, som for eksempel streik blant flygeledere og flyplassansatte,
faller etter nemndas praksis, utenfor flyselskapets ansvarsområde.

Slik nemnda ser det har flyselskapet British Airways dokumentert at kanselleringen i
dette tilfellet skyldtes en ekstraordinær omstendighet og at det har truffet alle rimelige
tiltak for å unngå innstillingen. 

Nemnda har tatt stilling til kanselleringen av denne flygningen i en tidligere sak
(FLYKN-2016-581). I vedtaket i denne saken uttalte en enstemmig nemnd:

"Den aktuelle flygningen med avgang kl 1420 10.06.2016, ble kansellert på grunn av
en varslet streik blant sikkerhetspersonalet på Gardermoen fra kl 0600 samme dag.
Flyselskapet kunne ikke regne med at meklingen med sikte på å avverge streiken, ville
føre frem, og måtte planlegge for at den ville bli noe av. Kanselleringen ble gjort kvelden
i forveien for å sikre passasjerene forutberegnelighet. Da streiken ble avblåst kl 0500, var
avgangen allerede kansellert. Nemnda betviler ikke opplysningen om at det var for sent å
gjeninnsette flygningen. Innstillingen gir etter dette ikke rett til erstatning."

Det har ikke fremkommet nye opplysninger i denne omgangen som tilsier et annet
resultat. Nemnda føyer til at det heller ikke ville vært rimelig å forvente at British Airways
skulle gjeninnsatt flygningen i en situasjon som her.    

Klageren ble booket om til ny direkteflyvning samme dag, cirka syv timer senere. British
Airways må anses for å ha møtt kravet til omruting etter forordningen artikkel 8 ved
dette.

Vedtak

Transportklagenemnda - fly anbefaler ikke at klageren gis medhold.