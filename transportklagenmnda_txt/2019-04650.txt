Vedtak i Transportklagenemnda - Fly

Sammendrag

Krav om standarderstatning og refusjon av ny flybillett
grunnet kansellering. Rolls Royce-fabrikasjonsfeil.

Dato
20.10.2020

Saksnummer
2019-04650

Tjenesteytere
Norwegian Air Shuttle

Klager har i det vesentlige anført

Klager skulle reise med DY7002 fra New York til Oslo den 8. september 2019 og deretter
med D81734 fra Oslo til Palma de Mallorca. Planlagt ankomst for DY7002 i Oslo var kl.
12.50 den 9. september, mens flyet videre til Spania skulle gå kl. 16.35. Planlagt ankomst
på endelig bestemmelsessted var kl. 20.05 den 9. september.

Flyvningen DY7002 ble imidlertid kansellert mindre enn syv dager før avgang. Klager har
anført at han forsøkte å komme i kontakt med Norwegian på telefon, men at han ikke
klarte dette. Han ble derfor nødt til å kjøpe nye flybilletter selv. Han anfører at han så seg
nødt til å be om refusjon av billetten siden han ikke klarte å få hjelp til omruting, men at
han ikke har mottatt disse pengene på tross av at Norwegian opplyser om at pengene er
tilbakeført.

Klager krever standarderstatning i henhold til EU-forordning 261/2004 for kanselleringen,
i tillegg til refusjon av de nye flybillettene på 777,14 euro.

Tjenesteyterne har i det vesentlige anført
DY7002 skulle etter planen utføres av et fly av typen Boeing 787-8 med
registreringsnummer LN-LNE. Denne flymaskinen har motorer av typen Rolls Royce
Trent 1000 TEN. I 2018 ble det oppdaget en massefabrikasjonsfeil på turbinbladene til
denne motortypen, som innebar at alle fly av typen Boeing 787-8 og 787-9 Dreamliner
måtte gjennomgå en avansert teknisk inspeksjon. De første inspeksjonene ble
gjennomført høsten og vinteren 2018. Mot slutten av mars 2019 ble det innført krav
om ytterligere inspeksjoner av flyene. Det vises her til European Aviation Safety Agency
(AESA) sitt Airworthiness Directive (AD) 2019-0099. Direktivet innebærer at alle fly med
motorer av typen Rolls Royce Trent 1000 TEN må inspiseres etter nærmere angitte
aktivitetsintervaller. Angjeldende flyvning ble kansellert som følge av en slik inspeksjon.

I tilfeller der en uregelmessighet er forårsaket av en ekstraordinær omstendighet er
flyselskapet fritatt plikten til å betale erstatning. Jf. artikkel 5 (3) i EU-forordning 261/2004
er ikke flyselskapet forpliktet til å betale erstatning hvis det kan bevise at forstyrrelsen
var forårsaket av en ekstraordinær omstendighet og at det iverksatte alle rimelige tiltak
for å unngå den ekstraordinære omstendigheten.

Norwegian viser i den sammenheng til EU-domstolens avgjørelse i saken C-257/14
(van der Lans), avsnitt 38, som lyder slik: «visse tekniske fejl [kan] være omfattet af
sådanne usædvanlige omstændigheder. Dette er f.eks. tilfældet, hvis den konstruktør,
der har konstrueret det berørte luftfartsselskabs flåde af luftfartøjer, eller en kompetent
myndighed afdækker, at luftfartøjerne, selv om de allerede er i drift, er behæftet med en
skjult fabrikationsmangel, der påvirker flysikkerheden.»

Det er normalt innen luftfarten å planlegge flere ruter med samme flymaskin og
besetning. Det er i tillegg lagt opp til at det skal være en standby-besetning ved hver
base, basert på statistikk, for å sikre den regelmessige flytrafikken der det trengs. Det
kan derimot ikke forventes at et flyselskap skal ha tilgjengelig kapasitet i form av fly,
besetning, piloter eller ingeniører ved alle flyplasser, eller ha forberedt wetlease for alle
destinasjoner for å unngå forsinkelser og kanselleringer. Dette ville medført urimelig
høye driftskostnader, som igjen ville ha ført til høyere priser på flybillettene. Planlegging
av bruk av en flymaskin over flere sektorer, som i dette tilfellet, er ordinær praksis for
å sikre god økonomisk utnyttelse av flymaskinen. Dette er også trukket frem av en tysk
domstol (X ZR 121/13).

På tidspunktet for direktivets ikrafttredelse forelå det ingen konkret plan for når den
enkelte maskin skulle/måtte til inspeksjon. Det var derfor svært utfordrende å kartlegge
fremdriften og legge en videre plan for å unngå driftsforstyrrelser.

Norwegian har iverksatt alle tiltak som med rimelighet kunne treffes for å minimere
driftsforstyrrelsene. På den bakgrunn er Norwegians vurdering at klager ikke er
kompensasjonsberettiget.

Hva gjelder refusjon av den alternative billetten gjør Norwegian oppmerksom på at
følgende SMS ble sendt til passasjeren i bestillingen: «We're sorry to inform that your
Norwegian flight DY7002 from New York (JFK) to Oslo (OSL) 08.09.2019 23:30 is cancelled
due to technical issues. You can rebook or refund your ticket free of charge online.
If you're unable to reasonably return home and you need accommodation, please
contact our airport representatives to arrange hotel. To read about your rights visit
www.norwegian.com/rights. For support, please call us on 1-800-357-4159. Other
conditions may apply to tickets booked as part of a package or booked through a travel
agency.»

Denne SMS-en ble sendt kl. 21.42 norsk tid den 7. september 2019. Passasjeren ba om
refusjon på nettet kl. 00.40 norsk tid den 8. september 2019. Dersom passasjeren hadde
kontaktet Norwegian på telefon eller på annen måte for å be om omruting, ville dette
være registrert i loggen. Det gjøres oppmerksom på at Norwegian kan kontaktes på flere
måter: via skjema på nettet, på telefon eller via chat på Norwegian nettsider. I henhold til
registrert logg ringte ikke klager, men han ba om refusjon på nettet samme kveld.

Klager valgte således ett av alternativene i henhold til artikkel 8 nummer 1 i EU-
forordningen – i dette tilfellet refusjon av billetten i stedet for omruting. Flyselskapet er
dermed ikke ansvarlig for eventuelle tilleggsutgifter som passasjeren har pådratt seg.

Norwegian viser også til at det i EU-kommisjonens tolkningsveiledning artikkel 4.2
står følgende: «As a general principle, when the passenger is informed about the
cancellation of the flight and is correctly informed on the available choices, the choice
offered to passengers under Article 8(1) is to be made once. In such cases, as soon as
the passenger has chosen one of the three options under Article 8(1)(a), (b) or (c), the air
carrier no longer has any obligation linked to the other two options.

Norwegian anser at klager kjøpte nye flybilletter med annet selskap på eget initiativ og vil
ikke refundere utgiftene til alternative billetter.

Nemnda bemerker

Klagers flyvning DY7002 fra New York til Oslo den 8. september 2019 kl. 23.30 ble
kansellert. Passasjerene fikk beskjed om kansellering den 7. september 2019 kl. 21.42.
Klager hadde en videreforbindelse med Norwegian fra Oslo til Palma de Mallorca.

Kansellering gir rett til standardkompensasjon med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordningen 261/2004 artikkel 5.

Nemnda legger til grunn at årsaken til kanselleringen av DY7002 den 8. september 2019
var en skjult fabrikasjonsfeil som ble oppdaget på Rolls Royce Trent 1000-motorene
som benyttes på Norwegians flymaskiner av typen Boeing 787 (Dreamliner). Det er
på disse motorene behov for inspeksjoner etter nærmere angitte aktivitetsintervaller.
Nemnda mener at skjulte fabrikasjonsfeil må anses som en ekstraordinær omstendighet
i forordningens forstand, og viser til EU-domstolens avgjørelse i C-257/14 (Van der Lans).

Nemnda viser til at problemet med motorene hadde vært kjent siden 2018, og det ble
innført krav om ytterligere inspeksjoner i mars 2019, altså et halvt år før den aktuelle
flyvningen. Flyene med denne type motorer må inspiseres etter nærmere angitte
aktivitetsintervaller. Nemnda forutsetter derfor at det foreligger en forutberegnelighet
for når disse inspeksjonene vil bli gjennomført og når det eventuelt vil oppstå
uregelmessigheter. Norwegian kan ikke vite hva resultatet av inspeksjonen vil bli.

Nemnda kan i dette tilfellet ikke ta stilling til om kanselleringen skyldtes funn ved
inspeksjonen. Nemnda mener at det er for dårlig forklart hva som skjedde med det
aktuelle flyet. Nemnda kan ikke se at flyselskapet har godtgjort at alle rimelige tiltak
er truffet for å unngå kanselleringen. Klager har derfor krav på 600 euro i erstatning i
henhold til forordningen.

Klager har også fremsatt krav om refusjon av 777,14 euro for nye flybilletter. Etter EU-
forordning 261/2004 artikkel 8 nummer 1 har passasjeren ved kansellering rett til å få
valget mellom refusjon og omruting snarest mulig.

Norwegian har anført at det ikke er registrert at klager forsøkte å ta kontakt med
Norwegian på telefon for å be om omruting før han sendte inn en forespørsel
om refusjon av billetten. Klager har på sin side opplyst at han ikke kom gjennom
på telefon til Norwegian, og det fremgår av fremlagte dokumenter at han den 8.
september kl. 00.24 kjøpte en tur-retur-billett fra New York til Palma de Mallorca med
Air Europa. Nemnda bemerker at Norwegian ikke har opplyst om det fantes noe aktuelt
omrutingsalternativ til klager. Nemnda mener derfor at Norwegian må erstatte klagers
kostnader til omruting, fratrukket allerede refundert beløp.

Vedtak

Transportklagenemnda - fly anbefaler at Norwegian utbetaler 600 euro i
standarderstatning i tillegg til 777,14 euro for de nye flybillettene, fratrukket det som er
refundert for de opprinnelige billettene.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.