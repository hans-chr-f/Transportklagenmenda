Vedtak i Transportklagenemnda - Fly

Sammendrag

Krav om standarderstatning samt refusjon av utgifter grunnet kansellering.

Dato
10.10.2012

Saksnummer
094/12F

Tjenesteyter
Lufthansa German Airlines

Krav om standarderstatning samt refusjon av utgifter grunnet kansellering.

Klager har i det vesentlige anført:

Klager skulle reise fra Bergen til Sydney via Frankfurt og Abu Dhabi 28. januar 2012. LH873
fra Bergen til Frankfurt ble kansellert slik at klager mistet sin videreforbindelse, og ankom
bestemmelsesstedet 24 timer senere enn planlagt.

Klager måtte vente 15 timer i Abu Dhabi, og krever refusjon av mat- og telefonutgifter. I tillegg
krever klager 600 euro i standarderstatning i henhold til EU-forordning 261/2004.

Lufthansa har i det vesentlige anført:

LH873 ble dessverre kansellert som følge av teknisk feil ved flyets nødlyssystem. Hendelsen
var uforutsett og kunne ikke vært unngått selv om alle rimelige tiltak var truffet.

Til tross for at EU forordning 261/2004 ikke sier at flyselskapene er ansvarlig for alle tekniske
feil som oppstår, ønsker Lufthansa å kompensere klager i dette tilfellet med 250 euro.

Det vises for øvrig til Lufthansas brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Klagen er forelagt Lufthansa ved nemndas e-post av 29. februar 2012 med frist til 14. mars
2012 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar.

Lufthansa har avgitt uttalelse i brev av 18. april 2012. Det fremkommer av brevet at
innstillingen skyldes feil på flyets nødlyssystem. Lufthansa har ikke fremlagt teknisk- eller
operativ log eller andre dokumenter som underbygger dette. Lufthansa har følgelig ikke
godtgjort at innstillingen skyldtes en ekstraordinær omstendighet som ikke kunne vært
unngått selv om alle rimelige tiltak var truffet. Dette gir rett til en standarderstatning.
Erstatningens størrelse varierer avhengig av flygningens lengde, jf. forordningen artikkel 5.
Det fremkommer av bestemmelsens annet ledd at «avstanden skal beregnes på grunnlag
av det siste bestemmelsesstedet der nektet ombordstigning eller innstilt flygning fører til at
passasjerens ankomst forsinkes i forhold til planlagt ankomsttid.

Nemnda har delt seg i et flertall og et mindretall for så vidt gjelder erstatningens størrelse.

Flertallet, lederen og forbrukernes representanter, er av den oppfatning at flygningens
lengde må vurderes i forhold til det endelige bestemmelsesstedet som fremkommer
av billetten. Etter flertallets vurdering har det uten betydning at flygningen skjer med
forskjellige selskap så fremt passasjeren har en sammenhengende billett. Flertallet er
på denne bakgrunn av den oppfatning at klager har rett til en erstatning på 600 euro
per person.

Mindretallet bransjens representanter har et annet syn på utmåling av erstatning.
Lufthansa har betalt EUR250 til klager, og mindretallet kan ikke se at klager
skal ha ytterligere erstatning. EC 261/04 (EU-forordning 261/2004) gjelder for det
opererende flyselskap. Lufthansa var det opererende flyselskap på reiseruten Bergen
- Frankfurt. Klager skulle videre med flyselskapet Etihad fra Frankfurt til Abu Dhabi.
Mindretallet kan ikke se at kompensasjon skal utmåles basert på endelig destinasjon
for flyselskapet Etihad - men at kompensasjonen skal utmåles og begrenses til
Lufthansa sin strekning som opererende flyselskap som her var under 1500 kilometer
og begrenset til EUR250.

Klager ble omrutet og kom forsinket frem til bestemmelsesstedet. Ventetiden i Abu Dhabi
ble 15 timer i stedet for to timer. Lufthansa plikter å erstatte klagers ekstrautgifter til mat, jf.
forordningen artikkel 5 jf. artikkel 9. Klager har ikke fremlagt kvitteringer. Nemnda anbefaler
etter en skjønnsmessig vurdering at klager gis en erstatning på 50 euro. I beløpet inngår også
erstatning for telefonutgifter.

Nemnda anbefaler etter dette at klager gis en samlet erstatning på 650 euro. Til fradrag går
250 euro dersom det er utbetalt.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at klager gis en erstatning på 650 euro. Til fradrag går
250 euro dersom det er utbetalt.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS