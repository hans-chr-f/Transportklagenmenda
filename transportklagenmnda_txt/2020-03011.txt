Vedtak i Transportklagenemnda - Sjø

Sammendrag

Krav om refusjon av utgifter grunnet kansellering.

Dato
07.12.2020

Saksnummer
2020-03011

Tjenesteytere
Hurtigruten AS

Klager har i det vesentlige anført

Klager skulle reise med Hurtigruten MS Kong Harald fra Svolvær til Tromsø den 19.
august 2020 kl. 22:00. Den 14. august fikk klager e-post fra Hurtigruten at seilingen
kanselleres. Klager måtte være i Tromsø til den 21. august grunnet begravelse. Den 20.
august var det ingen seiling med hurtigruten og klager måtte finne alternativ reisemåte.
Da det ikke var andre måter å reise til Tromsø på den 19. august måtte klager bli en
ekstra natt på hotell og fikk booket flybillett fra Svolvær til Tromsø via Bodø den 20.
august.

Klager krever refusjon av sine ekstrautgifter:
Flybillett Svolvær til Tromsø via Bodø kr. 2512
Ekstra døgn på hotell kr. 903
Minus refusjon av Hurtigrutebilletten kr. 1145
Totalt krav er kr. 2270

Tjenesteyterne har i det vesentlige anført
Klager hadde kjøpt billett med Hurtigruten (MS Trollfjord) fra Tromsø til Svolvær med
avreise 12. august og retur fra Svolvær til Tromsø med avgang 19. august (MS Kong
Harald). Samlet kjøpesum var kr. 2290. Returreisen med MS Kong Harald fra Svolvær den
19. august ble avlyst. Avlysningen av reisen skyldtes usikkerhet rundt koronasituasjonen
på skipet etter verftsopphold. 

Hurtigruten forholder seg til oppstillingen av kravet som fremkommer av klagen sendt
til nemda. For ordes skyld presiseres det at kravet ikke gjelder tjenester som er kjøpt via
Hurtigruten. 

Det følger av Sjøloven § 418a, jf. EU forordning 1177/2010 Art. 18 annet ledd, jf. første
ledd at passasjerer ved kansellering har rett til å få velge mellom: 

(a) re-routing to the final destination, under comparable conditions, as set out in the
transport contract, at the earliest opportunity and at no additional cost; 
(b) reimbursement of the ticket price and, where relevant, a return service free of
charge to the first point of departure, as set out in the transport contract, at the earliest
opportunity 

I denne saken har klager fått et bedre tilbud enn det som kreves at bestemmelsen, og
valgte alternativ b. 

Retten til å få dekket opphold, «adequate accommondation» er regulert i Art 17 annet
ledd. Retten er begrenset til å gjelde ved reiser fra havneterminaler («port terminals»). I
direktivet er begrepet definert slik: 
"port terminal' means a terminal, staffed by a carrier or a terminal operator, in a port
with facilities, such as check-in, ticket counters or lounges, and staff for the embarkation
or disembarkation of passengers travelling on passenger services or on a cruise"

Slike fasiliteter er det ikke i Svolvær, og bestemmelsen kommer derfor ikke til
anvendelse. I den anledning vises det til nemdas sak 2017-02865. For øvrig kommer
ikke bestemmelsen til anvendelse når kanselleringen skjer lenge før avreise, slik som
er tilfellet i denne saken. Dersom bestemmelsen hadde kommet til anvendelse ville for
øvrig Hurtigrutens kostnad ha vært begrenset til EUR 80 per natt. 

Kompensasjon etter Art. 19 er ikke relevant, bestemmelsen gjelder kun ved forsinkelse
(«delay in arrival») og ikke ved kansellering. I alle tilfeller vises det til at årsaken til
kanselleringen var ekstraordinære forhold som Hurtigruten ikke råder over, jf. Art 20
fjerde ledd. Hurtigruten kan passe på hvilke verftsarbeidere som kommer om bord på
skipet, men kan ikke ha kontroll og oversikt over alle på verftsområdet, og hvordan disse
omgås i en situasjon med forhøyet smittetrykk (for eksempel over bostedsforhold).
Uansett hadde kompensasjonen vært begrenset til 50% av beløpet som er betalt for
returbilletten, kroner 572,50, jf. Art 19 fjerde ledd.

Den reisende har heller ikke rett på kompensasjon etter sjøloven § 418 e. Det foreligger
ikke «feil eller forsømmelse».

Hurtigruten mener klager har mottatt den kompensasjonen hun har krav på etter
sjøloven, og at det ikke er grunnlag for å kreve dekket hotell og fly i denne saken.

Nemnda bemerker

Klager krever refusjon av sine ekstrautgifter på kr. 2270,-, som følge av at Hurtigruten
kansellerte avgangen fra Svolvær 19. august 2020.

Hurtigruten har refundert billettprisen på kr. 1145,- i medhold av sjøloven § 418a, jf. EU
forordning 1177/2010 Art. 18. 

Hurtigruten har opplyst at det ikke er havneterminal i Svolvær, slik at det ikke er utlyst
plikt til å skaffe overnatting for passasjerene, jf. direktivet art. 17 jf. art. 3 k. 

Forordningen gir ikke ytterligere rettigheter til kompensasjon, og nemnda kan heller ikke
se at det foreligger annet ansvarsgrunnlag for erstatning. 

Nemnda kan dermed ikke se at det er grunnlag for å kreve dekket utgifter til alternativ
transport og annen kompensasjon for følger av den aktuelle kanselleringen.

Vedtak

Transportklagenemnda Sjø finner ikke å kunne anbefale at klager gis medhold.