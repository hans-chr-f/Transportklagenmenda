Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
19.12.2016

Saksnummer
2016-00189

Tjenesteytere
SAS

Klager har i det vesentlige anført

Klager skulle reise fra Tromsø til Oslo den 15. januar 2016 kl. 08:30 med SK4409 og videre
til Berlin kl. 11:00 med SK4723. 

Flyvningen fra Tromsø til Oslo ble forsinket og klager rakk ikke flyet til Berlin.

Klager krever standarderstatning i henhold til EU-forordning 261/2004. 

Tjenesteyterne har i det vesentlige anført
Flyvningen fra Tromsø til Oslo ble forsinket grunnet værforhold på forutgående flygning
fra Oslo til Alta den 14. januar med SK4434. Flyet måtte omdirigeres til å lande i Lakselv
sent kvelden på grunn av værforholdene i Alta. Det landet i Lakselv kl. 23:28, og senere,
når værforholdene ble bedre, fløy det til Alta, der det landet i Alta den 15. januar kl.
02.13. Som følge av omdirigeringen, måtte besetningen hvile før de kunne fly videre.

Det vises til fremlagt dokumentasjon.

SAS booket om klager til neste mulige flyvning til Berlin, der klager ankom kl. 19:00. 

Værforhold anses som ekstraordinært og arbeidsbestemmelsene er fastsatt av
myndighetene og det er ikke mulig å bryte disse av sikkerhetsmessige årsaker. 

SAS kan ikke imøtekomme klagers krav om standarderstatning i henhold til EU-
forordning 261/2004.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.  

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Nemnda legger på bakgrunn av de foreliggende opplysninger til grunn at forsinkelsen
skyldtes værforholdene i Alta kvelden før. Nemnda viser til forklaringen fra SAS i brev
av 15. juni 2015 og de fremlagte logger. Nemnda er av den oppfatning at dette er å
anse som en ekstraordinær omstendighet i forordningens forstand.  Nemnda finner
videre godtgjort at forsinkelsen ikke kunne vært unngått selv om alle rimelige tiltak var
truffet. Forsinkelsen gir etter dette ikke rett til standarderstatning etter forordningen, og
nemnda finner ikke å kunne anbefale at klager gis medhold.

Vedtak

Transportklagenemnda-fly finner ikke å kunne anbefale at klager gis medhold.