Vedtak i Transportklagenemnda - Fly

Sammendrag

Krav om refusjon av taxiutgifter som følge av forsinket ankomst på Gardermoen.

Dato
16.09.2020

Saksnummer
2019-05093

Tjenesteytere
Norwegian Air Shuttle

Klager har i det vesentlige anført

Klager og en medpassasjer reiste med DY1407 fra Nice til Oslo den 21. oktober 2019.
Flyet skulle gå fra Nice kl. 21.45 og lande i Oslo kl. 00.35. Flyet ble imidlertid i overkant
av to timer forsinket, slik at klager og medpassasjeren ikke rakk siste flytog hjem fra
flyplassen. De tok derfor taxi.

Klager krever refusjon av 913 kroner for taxiutgiftene fratrukket utgiftene de ellers ville
hatt til studentbilletter på flytoget.

Tjenesteyterne har i det vesentlige anført
Klager krever refusjon av taxikostnader etter ankomst på Oslo lufthavn, fratrukket
forventet kostnad for flytoget, pålydende 913 kroner.

Flyvningen DY1407 var forsinket med to timer og tre minutter. Ankomst på Oslo lufthavn
var 02.38.

Klager krever refusjon av utgifter til reise med taxi etter ankomst. Utgifter for å komme
seg fra flyplassen og hjem / til jobb er utgifter som er forutsette og forventede, og som
de fleste passasjerer må dekke etter ankomst. EU-forordning 261/2004 har ikke noe krav
om at flyselskapene må refundere ekstra utgifter til transport etter ankomst, da slike
utgifter ikke kan anses som forpleining.

Offentlig transport fra Oslo lufthavn starter klokken 04.10. Norwegian mener dette
er innen rimelig tid etter at flyvningen ankom Oslo lufthavn. Klager hadde dermed
muligheten til å reise med offentlig transport innen rimelig tid. Dette er en kostnad som
er forventet og som passasjerene selv ville ha stått for, men de valgte selv å benytte
seg av taxi. Norwegian mener at taxi ikke var en nødvendig kostnad forårsaket av
forsinkelsen, og passasjerene er dermed selv ansvarlige for å dekke denne kostnaden.

Norwegian kan ikke imøtekomme klagers krav.

Nemnda bemerker

Nemnda legger til grunn at DY1407 ble mindre enn tre timer forsinket. Klager har således
ikke rett på standarderstatning etter EU-forordningen. Forordningen begrenser imidlertid
ikke den reisendes rett til erstatning på annet grunnlag, jf. artikkel 12.

Det fremgår av luftfartsloven § 10-20 at fraktføreren er ansvarlig for tap som følge av
forsinkelse med mindre det godtgjøres at alle forholdsregler som med rimelighet kan
kreves for å unngå tapet, er tatt, eller at dette ikke har vært mulig.

Norwegian har ikke forklart hva forsinkelsen skyldtes. Nemnda kan derfor ikke se at det
er godtgjort at selskapet tok alle forholdsregler som kunne kreves for å unngå tapet, eller
at det ikke var mulig å ta slike forholdsregler i dette tilfellet.

På denne bakgrunn og i henhold til fast praksis mener nemnda at klager har krav på
refusjon av differansen mellom taxiutgiftene og hva det ville ha kostet å ta flytoget.
Nemnda mener at det ikke kan forventes at klager og de to andre passasjerene skulle
vente helt til kl. 04.10 for å ta offentlig transport. Klager har fremlagt kvittering som
viser at taxituren fra Gardermoen kom på 1109 kroner. Fratrukket påregnelige utgifter
til transport fra flyplassen for to personer på totalt 196 kroner blir beløpet 913 kroner.
Nemnda anbefaler at Norwegian utbetaler 913 kroner til klager.

Vedtak

Transportklagenemnda - fly anbefaler at Norwegian utbetaler 913 kroner til klager.