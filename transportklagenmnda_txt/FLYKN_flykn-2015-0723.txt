Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning og kansellering.

Dato
12.02.2016

Saksnummer
0723/15F

Tjenesteyter
Finnair

Krav om standarderstatning grunnet nektet ombordstigning og kansellering.

Klager har i det vesentlige anført:

Klager skulle reise fra Busan til Seoul med Korean Air, og videre fra Seoul til Oslo via Helsinki
den 30. mars 2015. Korean Air flyet var forsinket slik at da klager ankom gaten til AY0042 var
den stengt. Flyet ble fortsatt lastet med bagasje, men klager fikk til tross for dette ikke være
med. Han stiller seg kritisk til dette.

Klager ble booket om til dagen etter på samme fly. Dette ble kansellert, og klager ble booket
om til British Airways via London. Klager ankom Oslo 30 timer forsinket.

Klager krever standarderstatning 600 euro for nektet ombordstigning den 30. mars, og for
kanselleringen den 31. mars.

Det vises for øvrig til klagers brev.

Finnair har i det vesentlige anført:

KE1402 ble forsinket 1 time og 35 minutter som medførte at klager mistet sin
videreforbindelse. Da klager ankom gate var boarding for AY0042 allerede stengt. Etter at
boarding er stengt er det ikke mulig å åpne denne igjen.

Klager ble booket om til dagen etter med AY0042. Denne avgangen ble kansellert grunnet
teknisk feil, det vises til fremlagt dokumentasjon. Hendelsen er ikke kompensasjonsberettiget
i henhold til EU-forordning 261/2004 da årsaken var ekstraordinære omstendigheter utenfor
Finnairs kontroll.

Finnair kan ikke imøtekomme klagers krav.

Det vises for øvrig til Finnairs brev.

Nemnda bemerker:

Flyselskapene har i sine vilkår og på sine nettsider gitt opplysninger om siste frist for
innsjekking og oppmøte ved utgangen (gate). Ved fristen har selskapene hensyntatt bl.a.
normal tid for bagasjehåndtering, sikkerhetskontroll, tid til å gå til utgangen (gate) og
klargjøring av flyet. Overholdelse av fristene er nødvendig for å unngå forsinkelser.

Nemnda legger på bakgrunn av de foreliggende opplysninger til grunn at klager møtte ved
utgangen etter at denne var stengt i henhold til Finnairs vilkår. Finnair hadde da anledning til å
avvise klager.

Klager ble omrutet til neste dag med AY0042. Flygningen ble kansellert.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Finnair har anført at kanselleringen skyldtes en teknisk feil. Teknisk feil er ikke en
ekstraordinær omstendighet i forordningens forstand. Teknisk feil fritar således ikke fra
plikten til å betale erstatning, jf. EU-domstolens dom av 17. september 2015, Corina van der
Lans - KLM (C-257/14).

Klager har følgelig rett til en standarderstatning på 600 euro. Nemnda anbefaler at Finnair
utbetaler erstatningen.

Vedtak:

Transportklagenemnda-fly finner ikke å kunne anbefale at klager gis medhold i sitt krav
om standarderstatning for nektet ombordstigning, Nemnda anbefaler at Finnair utbetaler
standarderstatning på 600 euro for kanselleringen.

Vedtaket var enstemmig.