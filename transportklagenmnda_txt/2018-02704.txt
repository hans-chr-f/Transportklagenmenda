Vedtak i Transportklagenemnda - Fly

Sammendrag

Krav om refusjon av gebyr for ombordstigningskort.

Dato
15.08.2019

Saksnummer
2018-02704

Tjenesteytere
Wizz Air

Klager har i det vesentlige anført

Klager med reisefølge (tilsammen fem personer) skulle reise fra Ålesund til Gdansk den
14. juli 2018 kl 20.30 med Wizz Airs flight W6 1766. Klager hadde oversett at man bør
sjekke inn online og skrive ut ombordstigningskort før ankomst flyplass, og måtte betale
kroner 350 per person, tilsammen kroner 1 750, for å bli sjekket inn og få skrevet ut
ombordstigningskortene på flyplassen. 

Klager mener denne summen er for høy. På Wizz Airs nettsider står følgende: 
1. Check in via wizzair.com at airport. Cost 105 NOK
2. Checkin via airport . 310 NOK

Videre mener klager at denne form for gebyrer er uakseptabel. For klager og hans familie
ble dette en ubehagelig og kostbar start på ferien. 

Klager krever full refusjon av gebyret.

Tjenesteyterne har i det vesentlige anført
Wizz Air viser til selskapets regler og vilkår som klager krysset av for å ha lest ved
bestilling av reisen. Her kommer det frem at passasjerene kan velge å krysse av for enten
online check-in eller airport check-in. Dersom man velger airport check-in vil man bli
belastet et gebyr. Videre kommer det frem at dersom man krysser av for online check-in
kan man senere likevel endre dette valget til airport check-in, men man blir da belastet
for et gebyr, i henhold til regler og vilkår.

Man kan sjekke inn online fra 48 opptil tre timer før avreise. Ombordstigningskortet
må skrives ut minst tre timer før avreise. Man kan også sjekke inn via app, og laste ned
ombordstigningskortet der. 

Da klager ikke hadde skrevet ut ombordstigningskort før ankomst flyplassen, ble han og
reisefølget avkrevd et gebyr i tråd med vilkårene.

Wizz Air kan på grunnlag av ovennevnte ikke imøtekomme klagers krav.

Nemnda bemerker

Klager med reisefølge (tilsammen fem personer) skulle reise fra Ålesund til Gdansk den
14. juli 2018 kl 20.30 med Wizz Airs flight W6 1766. Klager  var ikke klar over at han for å
unngå gebyr måtte sjekke inn online og skrive ut ombordstigningskortene på forhånd.
Han ble avkrevd kroner 350 per person, tilsammen kroner 1 750 på flyplassen. 

Ved bestilling av en flyreise på internett er det viktig å undersøke vilkårene nøye før
bestilling av flyreisen bekreftes. Når tilbudet er akseptert, er avtalen bindende. 

Følgende fremgår av selskapets vilkår:

9.6. Online check-in and check in via Wizz Air mobile application is available on certain
routes. If online check-in is available, You must choose when making Your reservation
whether You will check-in online or at the airport. If You select airport check-in, We will
charge a non-refundable handling fee, payable at the time of the reservation. If, at the
time of reservation, You have selected online check-in, You may later decide to check in
at the airport, but in such case You will be charged a handling fee, payable at the airport.
The amount of such airport handling fees are available on the Website or from the
Call Centre.

9.8. If you checked-in online on the Website, You must print or download the Boarding
Pass no later than 2 hours prior to the departure time according to the Schedule. If you
checked- in via the Wizz Air mobile application, You shall download the mobile Boarding
Pass in Your mobile device’s passbook or other application with similar functionalities no
later than 2 hours prior to the departure time according to the Schedule. In both cases
You must present the printed or downloaded Boarding Pass together with Your valid
Travel Documents used during online check-in at airport security and at the boarding
gate.

Etter flertallets syn- leder og forbrukerrepresentantene - er dette såvidt uvanlige vilkår
og med såpass store konsekvenser at det er noe selskapet bør gjøre kundene særskilt
oppmerksomme på, for eksempel slik at det klart fremgår av billettene i tillegg til
vilkårene. Når det som her bare står som pkt 9.6 og 9.8 i vilkårene, vil det være lett å
overse dette, slik klager gjorde. Nemnda er oppmerksom på at det har kommet inn flere
klager over samme forhold.

Flertallet er følgelig av den oppfatning at opplysningen om nødvendigheten av å sjekke
inn online på forhånd og skrive ut ombordstigningskortet for å unngå å betale et relativt
høyt gebyr, burde vært gitt på en langt klarere og mer lettfattelig måte enn tilfellet var
her. 

Nemnda anbefaler at Wizz Air refunderer gebyret på tilsammen kr 1750.

Mindretallet - bransjerepresentantene - er av en annen oppfatning og mener at ettersom
klager har plikt til å sette seg inn i selskapets regler og vilkår og ikke har forstått at det
påløper en avgift ved innsjekk når han hadde krysset av for å sjekke in online, men ikke
gjorde det, er det hans eget ansvar.

Vedtak

Transportklagenemnda - fly anbefaler at klager gis medhold.