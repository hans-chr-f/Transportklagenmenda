Vedtak i Transportklagenemnda
- Kollektivreiser

Sammendrag

For sen aktivering av billett

Dato
03.04.2019

Saksnummer
2019-00365

Tjenesteytere
Skyss

Klager har i det vesentlige anført

Klager har fremsatt klage på to gebyr som hun ble ilagt på sin bussreise til og fra skolen i
desember 2018. 

Det første gebyret fikk klager 5. desember 2019 da hun var på vei til skolen. Den dagen
hadde hun kjøpt nytt klippekort og gikk ombord i bussen ved holdeplassen Presttun.
Hun forsøkte å validere kortet, men maskinen ville ikke registrere kortet på første forsøk.
Da hun prøvde igjen registrerte maskinen kortet, og hun tok plass bak i bussen. Akkurat
da kom kontrollen ombord. Den ene vakten, som ga klager et gebyr i november 2018,
sjekket kortet hennes og sa at klager hadde validert kortet da hun så kontrollørene
komme ombord i bussen. Klager ble da ilagt gebyr på 950 kroner, til tross for at hun
hadde gyldig billett. 

Det andre gebyret fikk klager 19. desember 2018 da hun var på vei hjem fra skolen og to
kontrollører kom på bussen. Klager hadde registrert kortet idet hun gikk på bussen. Den
ene av de to vaktene som har stoppet klager to ganger tidligere, ba den andre vakten
gå frem og gikk selv mot klager. Han snakket først med en norsk passasjer like ved, som
hadde feil billett, og sa til den passasjeren at det "går greit denne gangen". Deretter
snakket han med en annen passasjer som ikke hadde validert kortet, hvor han igjen sa
"det er greit, husk å trykke neste gang". Da han kom til klager, som viste gyldig billett,
spurte han hvor hun gikk på bussen. Klager svarte at hun gikk på ved forrige stopp.
Vakten gikk da frem til føreren for å sjekke klagers svar. Da han kom tilbake fikk klager
beskjed om at dette var løgn, og hun ble fulgt av bussen. Ifølge klager tok vekteren tak i
armen hennes og dyttet henne, uten at hun gjorde noen forsøk på å løpe vekk. Vekteren
ringte politiet og sa at klager ikke ville gi informasjon. Deretter ble hun ilagt nok et gebyr
på 950 kroner. 

Klager har anmeldt denne vakten, men politiet sier dette er en sak for Skyss. 

Vakten anklager klager for å registrere reisen først når hun ser kontrollen komme
ombord i bussen, men hun mener Skyss har mulighet til å sjekke opp denne påstanden.
Skyss har kamera i bussen og de kan se når hun registrerte reisen i Skysskortet. Etter
klagers mening har vakten diskriminert og behandlet henne dårlig fordi hun går i hijab. 

Klager krever at Skyss frafaller gebyret fra 5. og 19. desember 2018.

Tjenesteyterne har i det vesentlige anført
Skyss opprettholder kravet med den begrunnelsen at slik saken fremstår per i dag er det
ikke kommet noen ny informasjon, som Skyss ikke har svart ut tidligere. 

Alle gangene klager er blitt ilagt gebyr er det fordi billetten er kjøpt rett etter kontrollstart,
altså idet vekterne kommer om bord. Etter Skyss sin vurdering er dette er forsøk på å
utnytte systemet. 

Skyss opprettholder med dette tidligere avgjørelse og viser til begrunnelse i tidligere svar
til klager.

Nemnda bemerker

Klager ble den 5. og 19. desember 2018 ilagt tilleggsavgift under kontroll på bussen fordi
hennes billetter var aktivert for sent. 

Det følger av transportvilkårene til Skyss at billetter må være kjøpt før eller ved
påstigning. Ved bruk av reisekort må kortet valideres umiddelbart etter påstigning.
Reisende som ikke kan vise gyldig billett, kan ilegges tilleggsavgift, jr. transportvilkårene
til Skyss pkt. 4.

Nemnda legger til grunn opplysningene fra Skyss som bygger på opplysninger i
gebyrrapporter og kontrollrapporter fra Securitas. Det fremgår at klager i begge tilfeller
aktiverte billetter på samme tidspunkt som kontrollene startet. 

Klager hadde dermed ikke gyldig billett da kontrollen startet og vilkårene for å ilegge
gebyr var til stede. 

Nemnda kan ikke se at det er grunnlag for å anbefale at gebyret frafalles. Reisende har
selv ansvar for å sette seg inn i forutsetningene for kjøp og bruk av billetter.

Vedtak

Transportklagenemnda Kollektivtransport finner ikke å kunne anbefale at klager gis
medhold.