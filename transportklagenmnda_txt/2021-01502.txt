Vedtak i Transportklagenemnda
- Kollektivreiser

Sammendrag

Krav om frafall av gebyr.

Dato
14.01.2022

Saksnummer
2021-01502

Tjenesteytere
Skyss

Klager har i det vesentlige anført

Klager reiste med bussen fra Nygata 14. juli 2021 da han ble ilagt gebyr for manglende
billett. Han understreker at han betalte for billett samtidig som han gikk om bord i
bussen, men at mobilen hans hadde problemer og derfor tok billettkjøpet litt tid. 

Klager ber om at Skyss frafaller gebyret.

Tjenesteyterne har i det vesentlige anført
Som reisende plikter man å kunne fremlegge gyldig billett ved forespørsel. Det følger av
vilkårene for bruk av Skyss' billettapplikasjon at billett må aktiveres før påstigning. Skulle
man oppleve at billettkjøpet ikke går gjennom vil en da oppdage dette før en er kommet
ombord i bussen. 

I dette tilfellet ble klagers billett kjøpt to minutter etter at kontrollen hadde startet.
Det fremgår av klagers billettlogg at det er flere tilfeller av billettkjøp som ikke har gått
gjennom i perioden juni og juli, og klager har nesten ikke hatt aktivert billett under denne
perioden. Derimot gikk klagers billettkjøp gjennom da kontrollen pågikk. 

Hensikten med reisevilkårene er først og fremst å unngå at passasjerer reiser uten billett,
men de er også der fordi Skyss ikke kan garantere for tilstrekkelig forhold for mobilsignal
underveis på selskapets reiseruter. 

Skyss kan ikke se noen grunn til å frafalle klagers gebyr i saken.

Nemnda bemerker

Klager ble den 14. juli 2021 ilagt gebyr ved kontroll på bussen fordi han ikke kunne vise
gyldig billett. 

Det fremgår av Skyss' transportvilkår § 3 at den reisende skal løse billett før eller ved
påstigning og selv er ansvarlig for å inneha gyldig billett under hele reisen. Videre går det
fram av § 4 at tilleggsgebyr kan legges dersom den reisende ikke kan vise gyldig billett.

Det er gitt informasjon om reglene på Skyss' nettsider om bruk av billettappen. Det
fremgår også at den reisende selv er ansvarlig for at telefonen fungerer. 

Klager kunne ikke vise gyldig billett ved kontroll og vilkårene for å ilegge gebyr var til
stede.

Vedtak

Transportklagenemnda anbefaler ikke at klager gis medhold.