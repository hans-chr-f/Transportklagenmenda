Vedtak i Transportklagenemnda - Fly

Sammendrag

Krav om refusjon av utgifter grunnet feil ved bestilling av reise.

Dato
27.10.2017

Saksnummer
2017-00273

Tjenesteytere
Apollo Reiser AS

Klager har i det vesentlige anført

I september 2016 bestilte klager flybilletter hos Apollo t/r Bodø - Gran Canaria for reise
20. januar - 3. februar 2017. Den 7. september mottok klager en betalingsbekreftelse på
betalt depositum. Klager ventet faktura fra Apollo på restbeløpet i desember. Da denne
ikke kom tok klager kontakt med Apollo den 7. januar 2017. Reisebyrået kunne da fortelle
at det var sendt e-post med betalingsanmodning den 21. og 29. desember, og at reisen
var kansellert grunnet manglende betaling av restbeløpet. 

Depositumet på kroner 4 024 var tapt, og flybillettene kansellert. Det var nå fullt på
direkteflyet fra Bodø til Gran Canaria, så klager måtte bestille nye via Oslo. 

Apollo hevder det ble lagt inn feil e-post adresse ved bestilling av reisen. Klager har bedt
om å få tilsendt dokumentasjon på original bestilling for å se hvilken e-post adresse
som ble oppgitt, men Apollo vil ikke oversende dette. Det vises til fremlagt e-post
korrespondanse med selskapet. Klager stiller seg undrende til hvordan selskapet kunne
sende betalingsbekreftelse til korrekt e-post adresse, mens purring på restbetaling ble
sendt feil? 

Klager mener Apollo burde endre rutinene ved bestilling av reiser:
- oppgi e-post adresse to ganger for å unngå eventuelle skrivefeil. 
- sende restfaktura med betalingsfrist sammen med betalingsbekreftelsen man mottar
etter betalt depositum.

Klager krever refusjon av mellomlegg mellom opprinnelig bestilling og ny bestilling,
kroner 5 256. Videre krever hun refusjon av måltid på Gardermoen, samt 1 dags tapt
arbeidsfortjeneste, kroner 2 200. Samlet krav kroner 7 456.

Tjenesteyterne har i det vesentlige anført

Klager har selv bestilt sin reise på Apollos nettsider. Her har klager lagt inn en e-post
adresse som alle henvendelser fra Apollo blir sendt til. Etter bestilling har klager logget
seg inn på Min reise på apollo.no og betalt kroner 4 024. I forbindelse med denne
betalingen har hun lagt inn en annen e-post adresse. Dersom denne adressen hadde
blitt lagret under Min reise ville den blitt oppdatert i Apollos bookingsystem. Dette ble
ikke gjort, den første e-postadressen har derfor ligget lagret i systemet. 

Da klager, etter tre å ha fått tilsendt tre betalingspåminnelser i desember, ikke betalte
restbeløpet ble reisen i henhold til Apollos regler kansellert. Det innbetalte beløpet ble i
henhold til Apollos avbestillingsregler ikke refundert. 

Den reisende er selv ansvarlig for å oppgi korrekt informasjon ved bestilling. Når man
bestiller en reise får man oppgitt reisens totalbeløp samt de ulike betalingsfristene. Selv
om det i dette tilfellet var oppgitt feil e-post adresse har man tilgang til prisinformasjon
og betalingsfrister på Min reise, se fremlagt utskrift av hvordan denne siden ser ut. 

I og med at dette er en reise som er kansellert har ikke Apollo mulighet til å
oversende kopi av denne, men selskapet har fremlagt utskrift av et bestillingsbilde og
informasjonen som fremkommer der. 

Apollo kan på grunnlag av ovennevnte ikke imøtekomme klagers krav.

Nemnda bemerker

Nemnda legger etter de fremlagte dokumentene til grunn at klageren bestilte tur-/
returreisen Bodø-Gran Canaria for seg og sitt reisefølge (til sammen 2 personer)
20.01.-03.02.2017 på Apollos nettsider. Hun la da inn en e-postadresse som - etter
sammenlikning med etternavnet hennes - ser ut til å være stavet feil. Etter bestillingen
logget hun seg inn på apollo.no / Min reise og betalte et depositum på 4 024 kroner. Hun
la da inn en helt annen e-postadresse. 

I følge Apollo ville klagerens e-postadresse blitt oppdatert til den nye og riktige som hun
brukte ved betalingen av depositumet, hvis hun hadde lagret den under Min reise; Fordi
hun ikke gjorde dette, ble alle henvendelser - også alle kravene om betaling - sendt til
den første og feilstavede adressen som hun brukte ved bestillingen. 

Klageren mottok derfor ikke kravet og påminnelsene om å betale sluttbeløpet, og betalte
ikke dette innen forfall. 

For nemnda fremstår det som uklart om klageren ble gjort oppmerksom på at hun måtte
lagre e-postadressen som hun oppga ved betalingen av depositumet hvis hun ønsket å få
kravene om betaling sendt til denne adressen. 

For nemnda blir det imidlertid avgjørende at hun ved bestillingen ble gjort oppmerksom
på hva reisen kostet og betalingsfristene for depositumet og sluttbeløpet. Hun ble
også gjort oppmerksom på at reisen ville bli kansellert om ikke fristene ble overholdt. I
bekreftelsen som hun mottok 07.09.2016 for innbetalt depositum, sto det at sluttbeløpet
forfalt 35 dager før avreise, det vil her si i midten av desember 2016. 

Klageren burde etter dette både etterlyst kravet om betaling og sørget for innbetaling av
sluttbeløpet lenge før 07.01.2017. 

I og med at klageren ikke betalte restbeløpet innen fristen, kunne Apollo kansellere
reisen uten å måtte betale tilbake depositumet.

Vedtak

Transportklagenemnda - fly anbefaler ikke at klageren gis medhold.