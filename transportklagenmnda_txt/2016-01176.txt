Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
12.10.2017

Saksnummer
2016-01176

Tjenesteytere
Norwegian

Klager har i det vesentlige anført

Klager reiste med Norwegians flyvning DY1908 fra Oslo (OSL) til Pristina (PRN) 10.
september 2016. Ved ankomst i Pristina ventet klager halvannen time på bagasjen, og
fikk skrevet PIR-rapport. Kofferten kom til rette 50 dager etter avreise, og var nå også
skadet. Klager hadde med seg en kokeplate som skulle være en gave til hans mor. 

Klager viser til at han har betalt for innsjekket bagasje, og at dette står i billetten, samt at
det ble skrevet PIR-rapport i Pristina. 

Klager har på dette grunnlag fremsatt krav om erstatning for ødelagt bagasje og
kokeplate.

Tjenesteyterne har i det vesentlige anført
Ved innsjekking av bagasje vil passasjerene motta en kvittering som dokumentasjon
for at bagasjen er sjekket inn. Klager kunne ikke fremvise hverken bagasjekvittering
eller boardingkort ved rapportering i Pristina, og Norwegians agenter utarbeidet kun en
rapport for søk etter kofferten. 

Norwegian anfører at det ikke er registrert noen bagasje på passasjeren i deres
systemer. Kofferten ble senere lokalisert på Oslo lufthavn uten at bagasjen var merket
med passasjerens navn og telefonnummer. 

Norwegian avviser klagers krav, da han ikke kunne fremvise bagasjekvittering
ved ankomst, og selskapet ikke kan se at bagasjen har blitt registrert i deres
innsjekkingssystemer.

Nemnda bemerker

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Klager hevder at han sjekket inn bagasjen på Gardermoen. Etter det opplyste fremgår
ikke dette av Norwegians systemer. Klagers bagasje ble funnet på Gardermoen etter 50
dager uten navnelapp, og skal da ha vært ødelagt.

Nemnda viser til at det på klagers billett fremgår at han skulle ha med ett kolli innsjekket
bagasje. Det vises videre til at han ventet på bagasjen i Pristina, og deretter fylte ut en
rapport om savnet bagasje. Nemnda kan ikke se at det er sannsynlig at klager selv mistet
bagasjen på Gardermoen. Nemnda mener det må legges til grunn at klager sjekket inn
bagasjen, selv om dette ikke fremgår av Norwegians systemer. Hva som har skjedd i
denne sammenheng, er uklart.

Klager har ikke fremsatt noe konkret krav, utover at det er opplyst at kofferten ble
ødelagt, samt en kokeplate. Nemnda fastsetter erstatningen skjønnsmessig til kroner 2
000.

Vedtak

Transportklagenemnda - fly anbefaler at Norwegian utbetaler kroner 2 000 til klager i
erstatning for ødelagt bagasje.