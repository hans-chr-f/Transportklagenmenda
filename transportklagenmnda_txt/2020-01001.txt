Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
08.05.2020

Saksnummer
2020-01001

Tjenesteytere
Ruter

Klager har i det vesentlige anført

Klager ble ilagt et kontrollgebyr den 9. mars 2020 ved kontroll på T-banelinje 2. Klager
har anført at hun hadde kjøpt en 30-dagersbillett for studenter. Hun har ved kjøp av
periodebilletten fremvist studentbevis. Klager anfører at personen som har fylt på
reisekortet hennes må ha tatt feil og fylt opp billetten med 30-dagersbillett for barn.
Klager anfører at gebyret må frafalles da feilen skyldes den ansatte som har fylt opp
reisekortet hennes med feil kategori.

Klager krever at Ruter frafaller gebyret.

Tjenesteyterne har i det vesentlige anført
Klager ble kontrollert om bord linje 2 den 9. mars 2020. Klager fremviste da et reisekort
som inneholdt en 30-dagersbillett for barn/ungdom under 20 år. Klager er 26 år gammel
og dermed for gammel til å reise med en slik billett. Ruter viser til at det kommer frem
på pris ved betaling og kvittering hva slags billett man har kjøpt. Videre kan man ta ut
en kortrapport på Ruters automater, hos forhandlere eller hos Ruters kundesenter som
viser innholdet i kortet.

Ruter ser ingen grunn til å frafalle gebyret.

Nemnda bemerker

Klager ble ved kontroll på T-banelinje 2 den 9. mars 2020 ilagt gebyr fordi hun reiste med
ungdomsbillett etter fylte 20 år. Klager er 26 år. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. Det følger videre
av punkt 6.2 første avsnitt at passasjerer som ved kontroll ikke kan vise gyldig billett, vil
bli ilagt gebyr. Bestemmelsen er objektiv. Gebyr kan således ilegges selv om passasjeren
ikke har opptrådt klanderverdig.

Nemnda viser til at klager på grunn av alder ikke kunne reise med ungdomsbillett og hun
hadde dermed ikke gyldig billett. Vilkårene for å ilegge gebyr var således til stede.

Nemnda bemerker at reisende selv har ansvar for å kjøpe riktig billettkategori. Nemnda
har forståelse for at ileggelse av gebyr kan virke som en streng reaksjon, men av hensyn
til reiseforetakene er det nødvendig med en konsekvent praksis da det er ulike årsaker til
at reisende ikke kan vise gyldig billett, herunder riktig billettkategori.

Reisekortet er registrert på en ungdomsinstitusjon, og det har ikke vært kjøpt
studentbilletter på dette før. 

Nemnda kan ikke se at det er grunnlag for å anbefale at gebyret frafalles.

Saken er behandlet med én forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda Kollektivtransport finner ikke å kunne anbefale at klager gis
medhold.