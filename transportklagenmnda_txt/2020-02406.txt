Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
23.10.2020

Saksnummer
2020-02406

Tjenesteytere
Kalinka-tours AS

Klager har i det vesentlige anført

Klagen gjelder en pakkereise for en person i et reisefølge på 29 personer til Minsk i
perioden 23.04.2020 - 26.04.2020. Totalpris 5 296 kroner.

Reisen ble avbestilt fordi pakkereisen ikke lot seg gjennomføre grunnet ekstraordinære
omstendigheter - Covid-19 utbruddet.

Klager har fått dekket 50 %, totalt 2 648 kroner fra Kalinka-tours, men mener han har
krav å få dekket hele det innbetalte beløpet på 5 296 kroner.  Kalinka-tours anfører at det
er forsikringsselskapet som skal dekke det resterende. Forsikringsselskapet AIG skriver at
det ikke er tilfelle da det er det pakkereiseloven §22 som gjelder.

Klager har søkt forsikringsselskapet AIG om dekning/erstatning. Klager har ikke blitt
tilkjent dekning/erstatning.

Klagers krav: 2 648 kroner. 

Det vises for øvrig til korrespondanse fra klager.

Tjenesteyterne har i det vesentlige anført
Klager valgte selv å avbestille reisen til tross for at det ikke var gått ut reiseråd fra FHI
lenger enn til 27. mars 2020 - 2 uker fra 13. mars.

Reisens avreisedato var 23. april og ble avbestilt av klager 22. mars.

Kalinka-tours forholdt seg til FHI reiseråd og kansellerte kun turer 2 uker frem i tid fra
reiseråd ble utstedt.

Klager har likevel fått refundert 50 % av reisens pris fra Kalinka-tours.

Det vises for øvrig til korrespondanse fra Kalinka-tours AS

Nemnda bemerker

Klagen gjelder en pakkereise for en person i et reisefølge på 29 personer til Minsk i
perioden 23.04.2020 - 26.04.2020. Totalpris 5 296 kroner.
Klager avbestilte reisen den 22. mars begrunnet i Covid-19. UDs reiseråd varte i første
omgang fra 14. mars til 14.april. Reiserådet ble senere forlenget den 3. april. 

Pakkereisenemnda har delt seg i et flertall og et mindretall.

Flertallet, nemndsleder og reisebransjens representanter, mener at pakkereiseloven
§ 22 ikke kommer til anvendelse når det er mer enn 14 dager før avreise. Når klager
kansellerer før avreise følger det av bransjepraksis og gammel pakkereiselov at det
gjelder en 14 dagers regel etter pakkereiseloven § 22. Nemnda kan derfor ikke se at
klager hadde rett til gebyrfri avbestilling etter pakkereiseloven § 22 på det tidspunkt han
valgte å avbestille reisen. Etter nemnda sin vurdering er det anledning til å avbestille
reisen etter pakkereiseloven § 21 også etter fristene som følger av alminnelige reisevilkår
punkt 5.2. Dette innebærer at klager skal ha anledning til å avbestille mot et rimelig
avbestillingsgebyr etter pakkereiseloven § 21. Dersom dette ikke er konkretisert, som er
tilfellet i denne saken, skal det settes til arrangørens kostnader ved å booke reisen. Dette
vil i realiteten innebære at kostnadene kan settes til arrangørens tap ved en avbestilling
jf. alminnelige vilkår for pakkereiser punkt 5.2 fjerde ledd. Flertallet anbefaler at klager
ikke gis medhold i sin klage.

Mindretallet, forbrukerrepresentanten, er av den klare oppfatning at klager må få
medhold i sitt krav om gebyrfri avbestilling etter pakkereiseloven § 22. Etter mindretallets
oppfatning kan ikke tidligere bransjepraksis og tidligere lovgivning om en 14 dagers regel
legges til grunn i saker etter ny pakkereiselov. Regelen er ikke videreført i ny lov eller i
de alminnelige vilkår for pakkereiser, og en slik praksis vil derfor stride mot forbudet
i pakkereiseloven § 3 om å fravike loven til ulempe for den reisende. Selv om UD sitt
råd om ikke å reise utenlands i første omgang gjaldt fra den 14. mars fram til 14. april
og reisen skulle ha startet den 23. april, ble frarådingen «opprettholdt» inntil videre
i pressemelding fra UD datert 3. april 20. Det dreide seg m.a.o. om en forlengelse av
allerede gjeldende fraråding mot å reise utenlands, og ikke et nytt reiseråd. Det vil derfor
være høyst urimelig og stride mot avtaleloven § 36 å legge til grunn i denne saken at
frarådingen ikke gjaldt for klagers reise.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager ikke gis medhold.

Vedtak er truffet under dissens som fremgår ovenfor.