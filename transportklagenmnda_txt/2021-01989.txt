Vedtak i Transportklagenemnda - Fly

Sammendrag

Krav om refusjon av utgifter etter at SAS avbestilte
begge billettene i stedet for kun en billett.

Dato
28.04.2022

Saksnummer
2021-01989

Tjenesteytere
SAS

Klager har i det vesentlige anført

Klager hadde bestilt flybilletter for to personer for reise t/r Stavanger - Malaga for reise
16. - 24. oktober 2021, pris NOK 3 254 per person. 

Klager ble imidlertid sykemeldt den 13. oktober og kunne ikke reise. Hun ringte derfor
SAS for å kansellere kun sin egen billett. Klagers reisefølge skulle fortsatt reise. Den 15.
oktober oppdaget klagers reisefølge at også hennes billett var kansellert. 

Klager kontaktet SAS, men de kunne ikke være behjelpelig med å bestille opp plassen de
feilaktig hadde avbestilt.  

Klager måtte kjøpe ny flybillett til sitt reisefølge til kroner 10 972. I tillegg måtte hun ta inn
på hotell fra 24. - 26. oktober i Malaga, da det ikke fantes returmulighet den 24. oktober. 

Klager krever refusjon av utgifter til ny flybillett med kroner 10 972, samt hotell med
kroner 1 172.

Tjenesteyterne har i det vesentlige anført
SAS har ikke avgitt uttalelse til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 

Klager har fremlagt krav om refusjon av utgifter til nye billetter og til hotellovernatting, da
hun hevder SAS feilaktig kansellerte hennes reisefølges flybillett. 

SAS har tross oppfordring ikke avgitt uttalelse til nemnda. Nemnda legger etter dette
klagers anførsler til grunn, og anbefaler at SAS refunderer klagers utgifter til ny flybillett
med kroner 10 972, samt utgifter til hotell med kroner 1 172. Eventuelle tilbakebetalte
skatter og avgifter på den opprinnelige flybilletten kommer til fradrag.

Vedtak

Transportklagenemnda anbefaler at SAS utbetaler kroner 10 972, samt kroner 1 172
til klager. Eventuelle tilbakebetalte skatter og avgifter på den opprinnelige flybilletten
kommer til fradrag.