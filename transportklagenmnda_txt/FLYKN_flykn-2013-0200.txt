Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
06.11.2013

Saksnummer
200/13F

Tjenesteyter
Ryanair

Krav om standarderstatning grunnet forsinkelse.

Klager har i det vesentlige anført:

Klager skulle reise fra Rygge til Malaga 8. mai 2012 kl. 11:40 med FR8521. Flyet ble forsinket til
kl. 14:50.

Klager krever standarderstatning 400 euro per person, samt 50 euro for mat i ventetiden.

Ryanair har i det vesentlige anført:

FR8521 ble forsinket som følge av teknisk feil, det vises til fremlagt teknisk rapport. Det ble
satt inn et nytt fly fort å operere flyvningen for å unngå at avgangen skulle bli kansellert.

Forsinkelsen er ikke kompensasjonsberettiget i henhold til EU-forordning 261/2004, da
hendelsen var ekstraordinær og utenfor Ryanairs kontroll.

I Eu-forordning 261/2004 står følgende:

«På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.»

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. Ryanair kan bekrefte at
flyselskapet følger alle vedlikeholdsprogram pålagt av myndighetene og flyprodusenten, og at
det tekniske problemet oppstod under drift og utenfor planlagt vedlikehold.

Ryanair ønsker å refundere klagers utgifter i ventetiden mot originale kvitteringer, men kan
dessverre ikke imøtekomme krav om standarderstatning.

Det vises for øvrig til Ryanairs brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med om lag fire timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet feil ved en ventil på flyet som skulle vært benyttet til
flygningen. Ryanair fløy inn et nytt fly for å betjene flygningen. Dette tok tid.

Saken er forelagt Luftfartstilsynet som ikke har noe å bemerke til flyselskapets beskrivelse av
den tekniske feilen eller den fremlagte dokumentasjon.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til standarderstatning
etter EU-forordningen.

Ryanair pliktet i den foreliggende situasjon å tilby mat og forfriskninger som står
i rimelig forhold til ventetiden. Dette ble ikke gjort. Nemnda anbefaler at Ryanair
erstatter klagernes sannsynliggjorte/dokumenterte utgifter. Dersom klagerne ikke
har tatt vare på kvitteringer eller kan underbygge kravet på annen måte, anbefaler
nemndas flertall, lederen og forbrukernes representanter, at Ryanair utbetaler NOK
300. Mindretallet, flyselskapenes representanter, mener at det ikke er grunnlag for
utbetaling dersom klager ikke kan dokumentere at utgifter er påløpt.

På bakgrunn av flertallets vurdering traff nemnda slikt

Vedtak:

Transportklagenemnda - fly finner ikke å kunne anbefale at klager gis medhold i kravet om
standarderstatning. Nemnda anbefaler at Ryanair erstatter klagernes dokumenterte utgifter
til mat, alternativt NOK 300 dersom klagerne ikke har tatt vare på kvitteringer.