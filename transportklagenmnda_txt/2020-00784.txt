Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
28.08.2020

Saksnummer
2020-00784

Tjenesteytere
World Visitor AS

Klager har i det vesentlige anført

Klagen gjelder en pakkereise for to personer på reisen "Vakre Toscana - opplevelser for
sjelen" i perioden 26.02.2020 - 01.03.2020. Totalpris 10 600 kroner.

Klager avbestilte reisen på avreisedagen den 26.02.2020. Årsaken var Covid-19
situasjonen i Italia. Flyet skulle ha landet i Milano og de skulle ha blitt fraktet med buss til
Toscana hvor smitten også hadde kommet til. Klager anfører at dette ble totalt ignorert
av World Visitor, hvilket klager oppfatter som uansvarlig.

For denne reisen hadde klager ingen egen reiseforsikring da den ble bestilt allerede i
september 2019, men måtte betales med bankoverføring, dvs. ikke kredittkort.
Klagers engelske venn kan pga. alder, 82 år, ikke tegne en reiseforsikring og klager på 73
år pleier å betale sine reiser med kredittkort som inneholder reiseforsikring.

Klager anfører videre at World Visitors markedsføring av turen var villedende og
mangelfull. Det ble ikke informert om flytider ved reisens bestilling, tidlige bussreiser og
hotellets navn. 

I World visitors reisevilkår § 5.1 gis kunden rett til å avbestille en reise: http://
www.worldvisitor.no/Home/Terms
5.1. AVBESTILLING VED FORCE MAJEURE
Kunden har rett til å avbestille pakkereisen, og få refundert de innbetalte beløp for
pakkereisen, dersom det på reisemålet eller i umiddelbar nærhet av dette de siste 14
dagene før pakkereisen skal ta til, konstateres krigshandlinger, naturkatastrofer, farlige
smittsomme sykdommer.

Klager og hennes venn er i risikogruppen pga. alder, 73 og 82 år. 

Klagers krav: Refusjon av reisens pris.

Det vises for øvrig til korrespondanse fra klager.

Tjenesteyterne har i det vesentlige anført
Den 26.02.2020 da klager valgte å avbestille reisen forelå det ikke offisielt reiseråd fra
UD som frarådet nordmenn å reise til den regionen klager skulle reise til i Italia. Vanlige
avbestillingsvilkår gjaldt, noe klager ble gjort oppmerksom på.  

Klager fant ikke flytidene attraktive. Ved bestilling får kundene beskjed om at flytidene
oppgis på et senere tidspunkt. World Visitor har bestilt og betalt både flybilletter og
hotellovernattinger for klager selv om de valgte å ikke reise. 

World Visitor informerer ikke kundene om hotellnavnet i forkant av reisen. Hoteller blir
markedsført som «eksempelhotell» med oppgitt sted og klassifisering. 

Word Visitor kan ikke se at det er grunnlag for prisavslag da det var ordinære
avbestillingsregler som gjaldt i dette tilfellet.

Det vises for øvrig til korrespondanse fra World Visitor AS.

Nemnda bemerker

Klagen gjelder en pakkereise for to personer på reisen "Vakre Toscana - opplevelser for
sjelen" i perioden 26.02.2020 - 01.03.2020. Totalpris 10 600 kroner.

Klager avbestilte reisen på avreisedagen den 26.02.2020. Årsaken var korona smitten i
Italia. Klager har fremsatt krav om å få refundert hele eller deler av reisens kostnad. 

Pakkereisenemnda har delt seg i et flertall og et mindretall. 

Flertallet, nemndsleder og representantene fra reisebransjen, mener at pakkereiseloven
§ 22 ikke kommer til anvendelse på det tidspunkt klager valgte å avbestille reisen. Det
var først den 08.03.2020 at det kom statlige anbefalinger om å ikke reise til nordlige
deler av Italia pga. Covid-19 situasjonen. Flertallet mener at selv om de reisende er
eldre og var i risikogruppen for Covid-19, kan det ikke hensyntas på et så tidlig tidspunkt
som allerede den 26.02.2020. Reiseforsikringen hensyntar alder og helse i større grad i
fastsatt premie, slik at det er mer nærliggende at forsikringsselskapet enn tjenesteyter
bærer denne risikoen. Etter flertallet sin vurdering er det anledning til å avbestille reisen
etter pakkereiseloven § 21. Dette innebærer at klager skal ha anledning til å avbestille
mot et rimelig avbestillingsgebyr. Dersom dette ikke er konkretisert, som er tilfellet i
denne saken, skal det settes til arrangørens kostnader ved å booke reisen. Dette vil i
realiteten innebære at kostnadene kan settes til arrangørens tap ved en avbestilling jf.
alminnelige vilkår for pakkereiser punkt 5.2 fjerde ledd. Flertallet anbefaler at klager ikke
gis medhold i sin klage.

Mindretallet, som består av forbrukerrepresentantene mener at Pakkereiseloven
§ 22 åpner for å avbestille pakkereiser uten å betale gebyr ved ekstraordinære
omstendigheter. Covid-19 pandemien må åpenbart anses som en ekstraordinær
omstendighet. I alminnelige vilkår for pakkereiser pkt. 5.1 presiseres at dette bl.a.
gjelder når det konstateres «farlige smittsomme sykdommer eller andre begivenheter
som må likestilles med de nevnte og som vil påvirke gjennomføringen av pakkereisen
eller transporten av kunden til reisemålet.» Det fremgår ikke av verken lovtekst eller
de alminnelige vilkår at det i tillegg skal kreves offisielt råd fra Utenriksdepartementet
om ikke å reise. En innfortolkning av et slikt vilkår vil etter mindretallets mening
stride med pakkereiseloven § 3 som slår fast at loven ikke kan fravikes til ulempe for
den reisende. Klagers reisemål Toscana hadde sine første smittetilfeller allerede på
avbestillingstidspunktet og klagerne er i risikogruppen rundt 80 år gamle. Det var derfor
god grunn for klagerne å avbestille på dette tidspunktet ut ifra helserisiko. 

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager ikke gis medhold i sin klage.

Vedtaket er fattet under dissens som fremgår ovenfor.