Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
17.01.2019

Saksnummer
2018-00699

Tjenesteytere
Lufthansa German Airlines

Klager har i det vesentlige anført

Klager skulle reise fra Oslo til Roma via Frankfurt den 22. november 2017 kl 13.15
med ankomst kl 17.55. LH861 fra Oslo til Frankfurt ble forsinket slik at han mistet sin
videreforbindelse. Klager ble booket om og ankom endelig bestemmelsessted kl 23.25.

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
LH861 ble forsinket 12 minutter grunnet værforhold i Oslo samt 37 minutter grunnet
ATC-restriksjoner i Frankfurt. 

Hendelsen er ikke kompensasjonsberettiget da årsaken var utenfor Lufthansas kontroll.

Lufthansa kan ikke imøtekomme klagers krav.

Nemnda bemerker

Forsinkelse som medfører at passasjerene kommer mer enn 3 timer senere frem enn
planlagt til det endelige bestemmelsesstedet,  utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Flyselskapet Lufthansa har uttalt at forsinkelsen skyldtes værforhold i Oslo, uttalelsen
er imidlertid ikke nærmere forklart eller dokumentert. Forsinkelsen gir etter dette rett til
standarderstatning.

Vedtak

Transportklagenemnda - fly anbefaler at klager gis medhold.