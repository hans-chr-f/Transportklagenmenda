Vedtak i Pakkereisenemnda

Sammendrag

Krav om prisavslag fordi klager ikke fikk connecting rooms 3 døgn
og fordi de måtte betale for tog pass til barna på 4,5 år og 6,5 år.

Dato
20.06.2024

Saksnummer
2024-01147

Tjenesteytere
Japaneksperten c/o Eastern Travel & Tours

Klager har i det vesentlige anført

Klagen gjelder en pakkereise for tre voksene og to barn med innkvartering i et dobbelt-
og et trippelrom på Rihga Royal Hotel Kyoto, Japan, i perioden 21.03.2024 - 31.03.2024.
Totalpris 167 450 kroner. 

Klager var ikke fornøyd med:
- Feil type rom / leilighet

Den 11. august 2022 skrev klager følgende til Japaneksperten: "Vil helst ha overnattinger
der vi alle er på samme rom. Standard mindre viktig." Samme dag svarer Japaneksperten
følgende tilbake til klager: "Vi takker for deres forespørsel på reise til Japan. Vi kan
gjerne sette opp et uforpliktende reiseforslag for dere, og lurer i den forbindelse på
fødselsdato på alle reisende? Dersom det er ikke er mulig med alle personer i et rom, kan
et alternativ være 2 rom med tilknyttet dør (connecting room)?"

Klager skriver at det ble gjort avtale om familierom eller 2 connecting rooms. Da det
senere fremgikk av bestillingen at de skulle få et dobbelt- og et trippelrom antok klager
at de hadde fått rom med dør mellom og stusset ikke over at dette ikke skulle være
som avtalt. Dette førte til at familien ble delt den siste 1/3 av turen og ikke kunne
være sammen på kveldene etter leggetid for de minste barna. Klager tok kontakt
med Japanreiser mens de var på reisemålet den 28.03.2024 og skriver at dersom de
hadde bestilt to dobbeltrom, og det ene med en ekstraseng, kunne de ha fått rom med
connecting doors, men hotellet har ikke dør mellom et dobbelt- og et trippelrom. Klager
fikk tildelt rom i forskjellige etasjer.

1) Klager mottok ikke reisedokumentene før 9 dager før avreise, til tross for at de
etterlyste disse. Først ble de lovet dokumentene ved restbetaling og deretter etter 14
dager.
2) Klager ble forespeilet at de trengte Japan Rail Pass for alle. Ved ankomst viste det
seg at de to yngste barna ikke trengte dette. Klager skriver at når man googler ser det
ut som man må betale fra 6 år, men det gjeldende var fra 7 år. Videre skriver klager at
Japaneksperten ikke var klar over dette og at klager ikke ble informert om at det bare var
nødvendig dersom man ville ha setereservasjon. 
3) Flybilletter ble bestilt med to referansekoder der barnet på 6 år stod alene i en
referanse, noe som førte til stor forvirring og forsinkelse da de skulle sjekke inn på
flyplassen i Osaka ved hjemreisen.

Klager skriver at de krever kompensasjon fordi de ikke fikk være sammen på samme
rom, tilbringe kveld og natt sammen på samme rom og at de ble fratatt den muligheten. 

Klagers krav: 17 000 kroner; som tilsvarer 13 000 kroner fordi hotellrommet ikke var som
lovet og 4 000 kroner for Japan Rail Pass.

Det vises for øvrig til korrespondanse fra klager.

Tjenesteyterne har i det vesentlige anført
Saken dreier seg om hvorvidt klagers ønske om tilgrensende (inter-connecting) rom
er blitt garantert eller avtalt for oppholdet i Kyoto i perioden 28. - 31. mars 2024.
Japaneksperten mener at det verken er avtalt, tilbudt, forutsatt, garantert, eller på annen
måte, med bindende virkning, skapt grunnlag for at en slik løsning med tilknytende rom
kan påberopes. Japaneksperten mener at det ikke foreligger avvik mellom hva som var
avtalt og hva som ble levert etter pakkereiseloven § 25.

Klager mottok tilbudet og aksepterte dette skriftlig per e-post samme dag, 1. juni 2023.
Endelige reisedokumenter ble oversendt per e-post 12. mars 2024. Servicekupongen for
det omtvistede hotellet i Kyoto var vedlagt denne e-posten. Av denne servicekupongen
fremgår informasjon om at det er booket 1 x «Double Non-smoking Standard (general
Floor)» (side 1) og 1 x «Triple Standard» (side 3). I tillegg fremgår det at det er lagt inn
følgende merknader til hotellet «Adjacent rooms. The remarks for the establishment are
for reference only. Bedsonline cannot guarantee them». 

Påstanden vedrørende prisavslag slik det fremgår av tilsvarets punkt 2.2.2 av 25.04
anføres videre. Dette innebærer dermed at dersom nemnda kommer til at det er avtalt
eller på annen måte tilsikret connecting rooms, og det med det foreligger en mangelfull
leveranse, skjønnsmessig av nemnda, så mener Japaneksperten at prisavslaget bør
reflektere den aktuelle ulempen, noe som er beskrevet av klager å være at: "[De] ikke
kunne være sammen på kveldene etter leggetid for de minste barna" (fra Webklage
03.04).

Klager krever 4 000 kroner for 2 x tog pass (‘Japan Rail Pass’) for klagers to yngste barn,
da disse påstås unødvendige. Japaneksperten har allerede tilbudt klager kompensasjon
for det yngste barnet som var 4,5 år på reisetidspunktet. Barn 0-5 år kan reise gratis uten
tog pass, men er da ikke garantert eget sete på toget. Barnet kunne dermed ha reist
gratis, men det hadde vært nødvendig å ha henne på fanget for alle togturer da hun ikke
hadde hatt krav på eget sete. 

Klager reiste i en periode som er høysesong og den absolutt travleste tiden i Japan
med tanke på turister og reisende, og Japanreiser tenkte derfor på komfort og enklere
tilrettelegging for de reisendes del. Japaneksperten inkluderte derfor et tog pass for
klagers yngste datter, men Japaneksperten har erkjent at de burde ha opplyst om
muligheten til at det minste barnet kunne reise gratis. Til tross for at reisende har fått
nytte av tog pass (med eget sete) har Japaneksperten, sett i lys av de samlede ulempene
tilknyttet ovennevnte hotellrom og dette tog passet, tilbudt fullstendig kompensasjon for
et fullt ut benyttet tog pass på 1 975 kroner. 

Det omtvistede gjelder dermed klagers andre barn på 6,5 år på avreisetidspunktet.
Klager påstår at dette barnet også skulle gått fritt, og det var unødvendig å kjøpe tog
pass for et barn på 6,5 år. Japaneksperten motstrider seg dette. I henhold til vilkårene fra
deres leverandør, Japan Rail, tilbys det 50 % rabatt i prisen for tog pass for barn mellom
6 og 11 år. Klager har også blitt henvist til disse vilkårene i både tilbudet for reisen og
i bekreftelsen for reisen. Japan Rail, som tilbyder og Japanreiser sin leverandør av tog
passet, skriver om den samme rabatten på deres sider og skriver at for å få barnerabatt
må barnet være «betwbetween the ages of 6 and under 12 at the time of use».

Fra ovennevnte kan det dermed utledes at det for barn i alderen mellom 6 og 11 år gis
rabatt på 50 % av voksenpris for aktuelt tog pass, noe som allerede har blitt medregnet
(1 975 kroner). Klager har derimot påstått at dette barnet skulle gått fri og dermed ikke
betalt, derav kravet opprunnet til 2 000 kroner. Klager påstår at hun gjennom muntlig
dialog med en ansatt på en av togstasjonene har fått beskjed om at ovennevnte ikke
stemmer. Fra det fremlagte fra klager foreligger det ikke eller er det ikke vist til øvrig
skriftlig informasjon i favør av klagers synspunkt om at barn fylt 6 år går fri for et slikt tog
pass. Japaneksperten, som eneste utsteder og tilbyder av tog pass i Norge, må forholde
seg til de skriftlige retningslinjene de får fra sin leverandør, Japan Rail. Klager har fått
fullt utbytte for dette produktet. Japanreiser mener det dermed ikke er grunnlag for
erstatning eller prisavslag.

Japaneksperten har tilbudt klager en kompensasjon på 1 975 kroner for de to forholdene
klager har nevnt; hotellrom og tog pass. Beløpet er ikke utbetalt da Japaneksperten
venter på aksept og informasjon for utbetaling av refusjon fra klager.

Det vises for øvrig til korrespondanse fra Japaneksperten.

Nemnda bemerker

Klagen gjelder en pakkereise for tre voksne og to barn med innkvartering i et dobbelt-
og et trippelrom på Rihga Royal Hotel Kyoto, Japan, i perioden 21.03.2024 - 31.03.2024.
Totalpris 167 450 kroner. 

Klager var ikke fornøyd med at de ikke fikk connecting rooms og fikk utdelt rom i
forskjellige etasjer på hotellet. Videre mener klager at de har kjøpt tog pass unødvendig
ettersom to av barna kunne reise gratis pga. alder. 

Når det gjelder rommene er spørsmålet om det foreligger et avvik fra avtalen, i forhold
til at klager fikk utdelt rom i forskjellige etasjer. Klager hevder at de ikke fikk connecting
rooms som ønsket. Japaneksperten bestrider at de har gitt garanti for det. Basert på
fremlagt dokumentasjon mener nemnda at klager har uttrykt et behov for connecting
rooms ett år forut for avtaleinngåelsen. Videre mener nemnda at Japaneksperten skulle
vært tydeligere ved avtaleinngåelsen og informert om at det ikke var mulig å garantere
connecting rooms. Basert på dette anbefaler nemnda at Japaneksperten utbetaler et
prisavslag skjønnsmessig fastsatt til 6 000 kroner. 

Når det gjelder hvorvidt det barna kunne reise gratis eller ikke, finner nemnda det
sannsynliggjort at barnet på 4,5 år kunne reise gratis, men ville da ikke hatt eget sete.
Dette er en opplysning som klager skulle blitt kjent med slik at klager selv kunne
bestemme hvorvidt de ønsket seteplassering for barnet eller ikke. Når det gjelder
barnet på 6,5 år mener nemnda det er sannsynliggjort at dette barnet måtte ha tog
pass og at prisen for det var 1 975 kroner. Nemnda har i vurderingen vektlagt skriftlige
retningslinjer fra Japanekspertens underleverandør Japan Rail.

Pakkereisenemnda anbefaler at Japaneksperten refunderer 1 975 kroner slik de allerede
har tilbudt klager og at de i tillegg utbetaler et prisavslag på 6 000 kroner.

Vedtak

Klager gis delvis medhold.