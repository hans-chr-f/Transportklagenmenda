Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
21.04.2020

Saksnummer
2019-03569

Tjenesteytere
Croatia Airlines

Klager har i det vesentlige anført

Klager og hennes mann skulle reise fra Oslo til Zagreb den 8. august 2019 med OU489
kl. 18:45 og ankomst kl. 21:15. Flyvningen ble forsinket og ny avgang ble kl. 22:05 med
ankomst Zagreb kl. 00:25 den 9. august. Klager ankom endelig bestemmelsessted mer
enn tre timer forsinket.  

Klager krever 400 euro per person i standarderstatning i henholdt til EU-forordning
261/2004.

Tjenesteyterne har i det vesentlige anført
Croatia Airline har ikke avgitt uttalelse til nemnda.

Til klager har selskapet i det vesentlige anført:

Flyselskapet beklager ulempen som klager fikk ved flyvningen med OU489 fra Oslo til
Zagreb 8. august 2019. 

Selskapet forklarer at det var en uregelmessighet denne dagen på grunn av en
forsinkelse av den forrige flyvningen som ble delvis forsinket grunnet driftsmessige
årsaker, trafikkregulering og begrensninger på flyplassen (kontrolltårnet). Dette anses
som for å være utenfor flyselskapets kontroll. 

Croatia Airlines viser til EU-domstolens avgjørelse i saken Peskova mot Travel Service
AS når forsinkelsen av flyreisen er over tre timer, men delvis er forårsaket av en
ekstraordinær omstendighet transportøren ikke kunne unngå. Denne del av forsinkelsen
trekkes fra den totale forsinkelsestiden for å avgjøre om passasjer har rett til å kreve
erstatning.

Nemnda bemerker

Flyselskapet Croatia Airlines har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

Nemnda legger således til grunn at klager og reisefølget (til sammen to personer) kom
mer enn tre timer forsinket frem til sitt endelige bestemmelsessted Zagreb. Klager har
fremsatt krav om standardkompensasjon i henhold til EU-forordning 261/2004. 

En passasjer som kommer mer enn tre timer forsinket frem til sitt endelige
bestemmelsessted har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon (C-402/07) og Nelson (C-581/10).

Croatia Airlines har som nevnt ikke avgitt uttalelse til nemnda. Selskapet har følgelig ikke
godtgjort at forsinkelsen skyldtes en ekstraordinær omstendighet som ikke kunne vært
unngått. Klager har etter nemndas syn derfor krav på standardkompensasjon på 400
euro per person, tilsammen to personer.

Saken er behandlet av én forbrukerrepresentant i medhold av
transportklagenemndforskfiten § 5-5 (5).

Vedtak

Transportklagenemnda - fly anbefaler at Croatia Airlines betaler standarderstatning til
klager med 400 euro per person.