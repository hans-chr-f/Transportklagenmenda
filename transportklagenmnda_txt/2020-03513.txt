Vedtak i Pakkereisenemnda

Sammendrag

Krav om refusjon for tapt ferie grunnet tidligere hjemreise pga. Covid-19.

Dato
20.01.2021

Saksnummer
2020-03513

Tjenesteytere
Escape Travel AS

Klager har i det vesentlige anført

Klagen gjelder for en person på gruppereisen "Den store Sør-Amerika turen, Peru,
Bolivia, Chile, Uruguay, Argentina og Brasil" i perioden 11.03.2020 – 04.04.2020. Totalpris
87 680 kroner. 

Turen startet i Peru. Programmet der ble gjennomført før grensene ble stengt grunnet
den globale pandemien. Turen til de resterende 5 landene Bolivia, Chile, Uruguay,
Argentina og Brasil kunne ikke gjennomføres. Klager var i karantene inntil fremskyndet
hjemreise.

Klager har anført at hjemreisen startet den 27.03.2020. Klager hadde betalt for opphold
i 2 uker, men var klar over at det ikke var refusjon for kortere opphold (4 dager) på La
Hacienda. Hotell i Lima, 27. – 28.03. før fly fra den militære flyplassen den 28.03. Fly til
Praha via Cancun og Island. Hotell i Praha 29.- 30.03. Bil fra Praha til Frankfurt den 30.03.
Fly derfra til Oslo Lufthavn via Kastrup.

Klager har søkt forsikringsselskap om dekning/erstatning. Klager har blitt tilkjent
dekning/erstatning. Fremtind Forsikring har dekket klagers private utgifter i forbindelse
med karanteneoppholdet og hjemreisen. I tillegg har Fremtind Forsikring dekket 8 tapte
feriedager med 1 500 per dag. 

Klagers krav: Refusjon av tapt reise til Bolivia, Chile, Uruguay, Argentina og Brasil, dvs.
dekning for at klager ikke fikk fulgt den opprinnelige reiseruten og gikk glipp av flere
opplevelser på reisen. 

Det vises for øvrig til korrespondanse fra klager.

Tjenesteyterne har i det vesentlige anført

Escape Travel anfører at programmet for reisen var å anse som avsluttet da gruppen ble
kjørt fra Cuzco til hotellet som reisearrangørens agent fant for gruppen nær Lima den
dagen den videre reisen til Bolivia ikke kunne gjennomføres grunnet stengte grenser.
Arrangøren skriver at Peru gikk i karantene og flyplasser ble stengt. Reisen gjennom
seks land i Sør-Amerika var med dette å anse som avsluttet og alt videre fra ankomst
hotell utenfor Lima var på den reisendes regning. Dette var gruppen innforstått med fra
Escapes kontakt og korrespondanse forut for de dagene, og altså utgifter klager må søke
refusjon for hos sitt forsikringsselskap. Escape gav gruppen flere muligheter til hjemreise
fredag 13., lørdag 14. eller søndag 15. til enkeltvis eller som gruppe å avslutte turen og
komme hjem. Dette mens det ennå var fly som gikk og Escape kunne fått ombooket
turen.

Ifølge programmet var Escape ansvarlig med å få gruppen hjem fra Brasil 3. april 2020.
Returbilletten fra Brasil var en delvis benyttet gruppebillett, og var av samme grunn ikke
refunderbar. Det var for øvrig heller ingen flygninger på det tidspunktet slik at billetten
kunne ombookes, alt var stoppet opp.

Escape anfører at gruppen var heldige og ble etter hvert prioritert til en humanitær
flygning tilbake til Europa, fra Lima til Praha. Denne billetten ble organisert av UD og
betalt av den norske stat. Den eneste muligheten til å komme videre, var fra Frankfurt til
Oslo. Disse billettene ble bestilt fra Escape på deltakers regning.

Vurderingen fra Virke Reiseliv og deres juridiske avdeling hva gjelder prisavslag
og erstatning er slik: Kundens rettigheter til erstatning og prisavslag følger av
pakkereiseloven §§ 31 og 32, og inntrer kun der det foreligger en «mangel». «Mangel»
er definert i § 8 som «manglende eller mangelfull levering av reisetjenestene som
inngår i en pakkereise». Kunden kan uansett ikke, selv om det skulle foreligge mangel,
kreve erstatning dersom mangelen skyldes «uunngåelige eller ekstraordinære
omstendigheter». Escape anfører at så var tilfelle i denne saken da grensene ble stengt
og Peru gikk i karantene.

Escape Travel kan ikke se at det foreligger grunnlag for å etterkomme klagers krav om
prisavslag.

Det vises for øvrig til korrespondanse fra Escape Travel AS.

Nemnda bemerker

Klagen gjelder for en person på gruppereisen "Den store Sør-Amerika turen, Peru,
Bolivia, Chile, Uruguay, Argentina og Brasil" i perioden 11.03.2020 – 04.04.2020. Totalpris
87 680 kroner.

Turen startet i Peru. Programmet der ble gjennomført før grensene ble stengt grunnet
den globale pandemien. Turen til de resterende 5 landene Bolivia, Chile, Uruguay,

Argentina og Brasil kunne ikke gjennomføres. Klager var i karantene inntil fremskyndet
hjemreise.

Hjemreisen startet den 27.03.2020. Hotell i Lima, 27. – 28.03 før fly fra den militære
flyplassen den 28.03. Fly til Praha via Cancun og Island. Hotell i Praha 29.- 30.03. Bil fra
Praha til Frankfurt den 30.03.2020. Fly derfra til Oslo Lufthavn via Kastrup.

Klagers krav: Refusjon av tapt reise til Bolivia, Chile, Uruguay, Argentina og Brasil, dvs.
dekning for at klager ikke fikk fulgt den opprinnelige reiseruten og gikk glipp av flere
opplevelser på reisen.

I henhold til alminnelige vilkår punkt 6.2 kan arrangøren kansellere en reise uten
erstatningsansvar, dersom pakkereisen ikke kan gjennomføres på grunn av uunngåelige
og ekstraordinære omstendigheter og den reisende underrettes om avlysningen uten
ugrunnet opphold. Det er åpenbart at korona situasjonen som kom rundt 14.03.20 er
av en slik type hindring. Av samme punkt fremkommer det at arrangøren heller ikke
har erstatningsansvar dersom pakkereisen må avbrytes som følge av at slike hindringer
inntrer etter at pakkereisen er påbegynt. Dersom reisen forkortes ved at arrangøren eller
kunden avbryter den pga. slike forhold, vil kunden likevel ha krav på et forholdsmessig
prisavslag. Korona situasjonen er klart en hindring utenfor arrangørens kontroll og
forholdet medfører ikke erstatningsansvar etter pakkereiseloven § 32. 

Etter nemndas vurdering bør arrangøren utbetale et forholdsmessig prisavslag for det
klager ikke fikk i henhold til avtalen mellom partene.

Nemnda anbefaler at tjenesteyter utbetaler et prisavslag skjønnsmessig fastsatt til 15
000 kroner.

Vedtak

Pakkereisenemnda anbefaler at klager gis delvis medhold.