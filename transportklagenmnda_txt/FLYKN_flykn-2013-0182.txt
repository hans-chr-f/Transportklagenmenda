Vedtak i Transportklagenemnda - Fly

Sammendrag

Krav om refusjon av utgifter som følge av forsinket bagasje.

Dato
15.10.2013

Saksnummer
182/13F

Tjenesteyter
Lufthansa German Airlines

Klager har i det vesentlige anført:

Klager landet på Gardermoen den 23. februar 2013 kl. 09:10 med LH858 fra Frankfurt. Klager
måtte vente nesten en time på bagasjen, som medførte at han mistet sin videreforbindelse til
Stavanger med Norwegian kl. 10:30 med DY528.

Klager måtte kjøpe nye billetter til Stavanger, og ventet i fire timer på flyet.

Klager krever refundert utgifter til nye billetter, kroner 2 898.

Det vises for øvrig til klagers brev.

Lufthansa har i det vesentlige anført:

Flyselskapene har ingen kontroll på bagasjehåndtering på flyplassene, da dette er
flyplassmyndighetenes ansvar.

Lufthansas kontrakt med klager avsluttet ved ankomst Gardermoen. Flyselskapet er ikke
ansvarlig for klagers videre forbindelse.

Lufthansa vil i denne saken gjøre et unntak, da det etter nærmere undersøkelse viste seg å
være store forsinkelser ved bagasjeutlevering på Gardermoen denne datoen. Av godvilje vil
Lufthansa derfor refundere 50 % av klagers utgifter til nye billetter, mot kvitteringer.

Klager har selv arrangert reisen delt på to kontrakter, Lufthansa kan derfor ikke imøtekomme
hans krav om full refusjon av nye billetter

Lufthansa kan ikke imøtekomme klagers krav utover det som er tilbudt.

Det vises for øvrig til Lufthansas brev.

Nemnda bemerker:

Lufthansa er i henhold til luftfartsloven § 10-20 ansvarlig for tap som følge av forsinket
bagasje. Med tap regnes så vel økonomisk som ikke-økonomisk tap, jf. EU-domstolens dom av
6. mai 2010, Walz-Clickair (C-63/09).

Erstatningen skal settes ned eller helt falle bort dersom Lufthansa godtgjør at den skadelidte
ved egen skyld har medvirket til skaden. Nedsetting eller bortfall skjer etter en vurdering av
hva som er rimelig hensett til graden av medvirkning.

Nemnda legger på bakgrunn av de foreliggende opplysninger til grunn at flyet kom til
Gardermoen kl. 09.10 i henhold til avtalt tid. Bagasjen ble imidlertid ikke utlevert før kl. 10.12,
noe som medførte at klagerne ikke rakk sin videreforbindelse til Stavanger kl. 10.30.

Forsinkelser i flytrafikken er vanlig og noe passasjerer i rimelig utstrekning må være forberedt
å bli berørt av. Dersom man skal videre med annen fraktfører eller annet transportmiddel, bør
man således legge inn en rimelig buffer for å unngå problemer.

Klager hadde billetter til Norwegian kl. 10. 30. Dette innebar at han måtte være ferdig
innsjekket kl. 10.00, dvs. 50 minutter etter Lufthansaflyet skulle lande. Sett hen til at klager
måtte forvente noe venting på bagasjen, og at han måtte sjekke inn på nytt, skulle det ikke
store forsinkelser eller køer til før klager ikke rakk innsjekkingen i tide.

Nemnda er av den oppfatning at klager må bære deler av ansvaret for at han ikke rakk sin
videreforbindelse.

Lufthansa har erstattet 50 % av klagers utgifter. Nemnda finner ikke grunnlag for å anbefale
erstatning ut over dette.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.