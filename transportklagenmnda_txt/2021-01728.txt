Vedtak i Transportklagenemnda - Fly

Sammendrag

Krav om standarderstatning, refusjon av nye
billetter og overnatting grunnet kansellering.

Dato
25.03.2022

Saksnummer
2021-01728

Tjenesteytere
Gotogate - Marco Polo
Egyptair
SAS

Klager har i det vesentlige anført

Klager med familie (til sammen fire personer) bestilte flyreisereiser hos Gotogate på
to PNR, fleksible billetter. Utreise den 2. oktober 2021 fra Bergen til København med
SK2861 og videre fra København til Kairo med MS760. Hjemreise den 16. oktober 2021
fra Kairo til København med MS759 og videre fra København til Bergen med SK2870. 

Klager mottok den 10. september 2021 en e-post fra Gotogate om at siste strekning på
hjemreisen er kansellert og fikk ingen alternativer foruten om å kansellere hele reisen.
Etter diskusjon fikk klager ombooket billetter og ventet mer enn to uker på bekreftelse.
Den 22. september 2021 e-post fra Gotogate om at begge flybestillingene er kansellert
grunnet covid-19 pandemien. 

Da klager fikk sine billetter kansellert måtte han booke nye billetter selv. Han fikk booket
de samme flyvningene selv direkte hos flyselskapene som var bestilt hos Gotogate. Det
var kun den siste strekningen 16. oktober 2021 fra København til Bergen som klager
ikke fant og måtte derfor ha en overnatting i København og for så å reise hjem den 17.
oktober 2021. Det ble mange store utgifter på nytt for klager. Flyreise med SAS for fire
personer på totalt 13 287 NOK, flyreise med EgyptAir for fire personer på totalt 1862,20
USD og hotellovernatting i København. 

Klager har nå mottatt full refusjon av de opprinnelige billettene bestilt hos Gotogate.

Klager krever standarderstatning i henhold til 261/2004 for fire personer samt
hotellovernatting i København og differansen mellom gamle og nye billetter.

Tjenesteyterne har i det vesentlige anført
EgyptAir har ikke inngitt uttalelse til nemnda. 

SAS har anført at kanselleringen av SK2870  skjedde mer enn to uker før avreise og at
det derfor ikke er grunnlag for standarderstatning. Videre har SAS anført at det ikke er
begått noen feil fra flyselskapets side og at dersom det har vært misforståelser mellom
reisebyrået og klager er det reisebyrået som må være ansvarlig for disse. 

Gotogate har anført at klager har kjøpt to separate kjøp av tre billetter fra Bergen til Kairo
tur retur med SAS og EgyptAir med utreise 2 oktober 2021 og 16. oktober 2021. På grunn
av covid-19 pandemien ble det siste flyet på reisen fra København til Bergen kansellert
den 6. september 2021. 

Den 10. september ble det sendt ut alternativer til klager da København – Bergen flyet
ble kansellert. I samme e-post ble det tilbudt muligheten for kansellering og refusjon.
Klager mottok så en betalingslenke på kr. 375, dette er gebyr for ombooking. Klager
ringte til Gotogate 10. september og spurte om ombookingen eller avbestilling og
refusjon. Klager forklarte på telefon at de ønsket å undersøke begge alternativene da var
usikre på hva de ville gjøre med bestillingen. Gotogate sendte en e-post til sin partner
Air Tickets for å kontakte flyselskapet og be om klagers muligheter og om det var behov
for spesifikk autorisasjon eller lignende fra flyselskapet. Klager betalte via lenken 11.
september og bekreftet i forbindelse med dette at de ønsket ombooking av billettene
og ikke kansellering. Det ble så sent en ny e-post til Air Tickets hvor Gotogate etterspør
autorisasjon for ombookingen eller lignende fra flyselskapet. 

Prosessen tok lengre tid enn normalt da Gotogate trengte autorisasjon fra flyselskapet
og den den 17. september "Invol reissue due SKCHG SK2870 L 16OCT for reissue".
På grunn av denne håndteringstiden var Kundens forespurte flyreiser ikke lenger
tilgjengelige da ombookingen skulle gjennomføres. 28. september ringer Gotogate sin
interne support klager og spør om de ønsker en avbestilling eller om den fortsatt ønsker
at det skal sjekkes om ombooking. Kunden bekrefter på telefon at de ønsker avbestilling
og refusjon i stedet.

16. november 2021 ble søknaden til Gotogate godkjent av flyselskapet og 1. desember
2021 ble det foretatt full refusjon til klager uten gebyrer.

Nemnda bemerker

EgyptAir har ikke inngitt tilsvar i saken. 

Nemnda treffer da vedtaket basert på opplysningene som er fremkommet tidligere i
saken, i tråd med transportklagenemndforskriften § 5-3 tredje ledd.

Basert på den fremlagte dokumentasjonen legger nemnda til grunn at klager fikk beskjed
om kanselleringen den 10. september 2021. Dette er mer enn to uker før avreise, og
klager har derfor ikke krav på standarderstatning.  jf. EU-forordning 261/2004 artikkel 5
og 7. 

Ved kansellering har klager rett på valget mellom omruting og refusjon i henhold til
artikkel 8. 

I dette tilfellet har Gotogate refundert hele reisen til klager, jf. EU-forordning 261/2004
artikkel 8 nummer 1 bokstav a.

Klager har imidlertid hatt ekstrautgifter til nye flybilletter forbindelse med kanselleringen.
Nemnda må vurdere om klager har rett på refusjon av ekstrautgiftene til nye billetter
med EgyptAir og SAS.

I dette tilfellet er det ingen holdepunkter for at SAS, som er ansvarlige etter
forordningen, har tilbudt klager omruting. Omrutingsforsøket fra reisebyrået var ikke
reelt, da det ikke lot seg gjennomføre. Klager omrutet etter hvert seg selv, med en
hotellovernatting i København. 

I EU-kommisjonens veileder (2016/C 214/04) punkt 4.2 kommer det frem at omruting og
refusjon skal tilbys samtidig. Dersom flyselskapet ikke tilbyr valget mellom refusjon og
omruting, men flyselskapet alene bestemmer at det skal gis refusjon, har passasjeren
rett på dekning av mellomlegget mellom opprinnelig og ny billett.

Ettersom flyselskapene ikke har tilbudt klager omruting i tråd med forordningen,
anbefaler nemnda at SAS dekker utgiftene til de nye billettene med SAS og EgyptAir,
fratrukket allerede refundert beløp for de refunderte billettene fra Gotogate. I tillegg
anbefaler nemnda at SAS dekker klagers utgifter til hotellovernatting i København.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS dekker utgiftene til de nye billettene med
SAS og EgyptAir, fratrukket allerede refundert beløp for de refunderte billettene fra
Gotogate. I tillegg anbefaler nemnda at SAS dekker klagers utgifter til hotellovernatting i
København.