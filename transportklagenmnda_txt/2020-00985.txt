Vedtak i Transportklagenemnda - Fly

Sammendrag

Krav om refusjon av nye flybilletter, fergebilletter og tapte leiekostnader.
Klager har anført at beskjed om ruteendring aldri ble mottatt.

Dato
13.11.2020

Saksnummer
2020-00985

Tjenesteytere
Norwegian Air Shuttle

Klager har i det vesentlige anført

Klager og en medpassasjer skulle reise med D85335 fra Bergen til Alicante den 28.
desember 2019. Flyet skulle gå kl. 20.10 fra Bergen. Da klager og medpassasjeren ankom
flyplassen ca. to timer før avgang, fikk de beskjed om at flyet var gått tidligere samme
dag. Klager anfører at de aldri fikk beskjed om dette, verken på e-post eller SMS. Klager
anfører videre at det først var ledige plasser på ny avgang to dager senere, den 30.
desember 2019.

Klager oppgir at de la ut 5198 kroner for nye flybilletter, i tillegg til at de brukte 156
kroner på å ta ferge til flyplassen og hjem igjen. De tapte videre to dagers leieutgifter
på ankomststedet. Klager anfører også at de som følge av den forsinkede ankomsten
gikk glipp av et leiebiltilbud som ville ha spart dem mange penger dersom de ville leie
bil under hele oppholdet. Imidlertid valgte de å vente til uken etter med å leie bil for å
unngå større utgifter.

Det vises til klagers øvrige anførsler i fremlagt dokumentasjon.

Klager krever refusjon av utgiftene til nye flybilletter, fergebillettene og tapte
leiekostnader.

Tjenesteyterne har i det vesentlige anført
Klager bestilte den 13. mars 2019 flybilletter med D85335, fra Bergen til Alicante, med
avreise 28. desember 2019. Over to uker før avgang ble det foretatt en ruteendring.

Den 13. juni 2019 og 17. september 2019 ble passasjeren informert om endring av
avgangstiden. Klager ble informert om dette via SMS på telefonnummeret som er
registrert i bestillingen.

I Norwegians generelle befordringsvilkår forbeholder Norwegian seg retten til å foreta
ruteendringer. Skulle ruteendringer over 60 minutter derimot føre til at reisende ikke
lenger ønsker å benytte seg av billettene, vil disse refunderes.

Det vises til artikkel 11.1.1 i befordringsvilkårene: «Vi vil gjøre vårt ytterste for å følge den
publiserte tidtabell som gjelder for befordringsdagen. Rutetidene i publiserte tidtabeller
er ikke garanterte og kan endre seg fra tidtabellen utgis til den dato du ønsker å reise. Vi
forbeholder oss retten til å foreta ruteendringer.»

Jf. EU-forordning 261/2004 artikkel 5 nummer 1 bokstav c første punkt har passasjerer
rett til kompensasjon fra fraktføreren i henhold til artikkel 7 dersom de ikke er blitt
informert om endringen minst to uker før avreise. I dette tilfellet ble passasjeren
informert mer enn to uker før og har derfor ikke rett til kompensasjon.

Klagers krav vedrørende refusjon av kostnader for leiebil er ikke dokumentert. Likeledes
ble passasjeren informert i god tid om endringen, og det anføres at det ikke er
sammenheng mellom påløpte kostnader og endring av flytid. Norwegian kan ikke se at
selskapet er ansvarlig for noen kostnader vedrørende dette.

Klager krever også refusjon av alternativ transport med Norwegian pålydende 5198
kroner. Klager ble korrekt informert om endringen, ved SMS sendt flere ganger. Klager
ble også informert om muligheten til å kontakte selskapet for videre assistanse.
Klager tok ikke kontakt med Norwegian innen flyvningen, men møtte ikke opp. Det
må da regnes at passasjeren har gjort sitt valg i henhold til artikkel 8. Da de ikke tok
kontakt vedrørende ombooking, og ikke møtte opp, må det forstås slik at de har valgt
kansellering mot refusjon av ubrukt billett.

Norwegian viser til tolkningsretningslinjene vedrørende EU-forordning 261/2004, særlig
artikkel 4(b).b: «However, where an air carrier can demonstrate that when the passenger
has accepted to give his or her personal contact details, it has contacted a passenger and
sought to provide the assistance required by Article 8, but the passenger has nonetheless
made his or her own assistance or re-routing arrangements, then the air carrier may
conclude that it is not responsible for any additional costs the passenger has incurred
and may decide not to reimburse them.»

Når passasjeren blir informert om kansellering av flyreisen, og blir korrekt informert om
tilgjengelige valg, skal valget som tilbys passasjerene i henhold til artikkel 8 nummer 1
gjøres én gang. Som informert anføres det at passasjeren har valgt refusjon av ubrukt
billett. Selskapet hadde ingen mulighet til å tilby videre assistanse, da passasjeren ikke
forespurte dette innen flyvning.

På bakgrunn av ovenstående kan ikke Norwegian imøtekomme klagers krav.

Nemnda bemerker

Klager krever refusjon av utgifter til nye flybilletter fra Bergen til Alicante, fergebilletter til
og fra hjemstedet og tapte leiekostnader på ankomststedet.

Nemnda mener at klager i dette tilfellet har sannsynliggjort at det ikke er mottatt noen
beskjed om ruteendringen.

Norwegian har i korrespondanse med klager erkjent at e-posten ikke kom frem. Det ble
da sendt en SMS til klager. Det vises videre til at Norwegian i sin melding til passasjeren
har bedt om at passasjeren bekrefter ruteendringen. Når Norwegian ikke har fulgt opp
manglende svar til passasjeren, er det rimelig at Norwegian må bære ansvaret for dette.

Nemnda mener derfor at klager har krav på standarderstatning etter forordningen på
400 euro per person.

Vedtak

Transportklagenemnda - fly anbefaler at Norwegian betaler standarderstatning til klager
med 400 euro per person.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.