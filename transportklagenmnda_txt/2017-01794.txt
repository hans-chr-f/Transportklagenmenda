Vedtak i Transportklagenemnda - Fly

Sammendrag

Krav om refusjon av innbetalt gebyr for overvekt.

Dato
23.05.2018

Saksnummer
2017-01794

Tjenesteytere
Norwegian

Klager har i det vesentlige anført

Klager hadde bestilt flybilletter med Norwegians flyvning DY1263 fra Antalya (AYT) til Oslo
lufthavn (OSL) og videre med DY382 fra Oslo til Tromsø (TOS) 13. juni 2017. Hun hadde
bestilt et stykk innsjekket bagasje. 

Klagers koffert veide 23 kilo ved innsjekking i Antalya, og hun hadde derfor tre kilo
overvekt. Norwegians personale krevde 66 euro av klager for den ekstra vekten, 33
euro pr. flyvning. Klager anfører at Norwegians personale i Tyrkia ikke kan ta betalt for
strekningen Oslo - Tromsø, da reisen var bestilt som en reise, ikke som to separate reiser.
Kofferten måtte også sjekkes inn på nytt på Gardermoen og videre til Tromsø samme
dag. 

Klage anfører at flyselskapet har tatt dobbelt betalt, og krever 33 euro refundert av
Norwegian på denne bakgrunn.

Tjenesteyterne har i det vesentlige anført
Klager anfører at hun har innbetalt for mye i overvekt, og krever 33 euro tilbakebetalt. 

Hun anfører at hun ved innsjekking i Antalya ble belastet 66 euro. I henhold til
Norwegians vilkår er pris for overvekt elleve euro pr. kilo pr. strekning. Ettersom reisen
fra Antalya til Tromsø via Oslo regnes som to strekninger, er beløpet hun ble belastet
korrekt. Ettersom hun sjekket inn for begge strekningene i Antalya, er det irrelevant
hvorvidt klager kunne flyttet deler av bagasjen til familie da hun ankom Oslo. 

Klager har selv akseptert Norwegians vilkår, og selskapet avviser på denne bakgrunn
klagers refusjonskrav.

Nemnda bemerker

Det følger av Norwegians generelle vilkår at bagasjeovervekt belastes med et gebyr på
elleve euro pr. kilo pr. strekning. 

I dette tilfellet hadde klager tre kilo overvekt, og ble belastet 33 euro for strekningen
Antalya - Gardermoen, og 33 euro for strekningen Gardermoen - Tromsø. 

Nemnda viser til at klager rent faktisk sjekket inn for begge strekningene i Antalya.
Norwegian hadde derfor rett til å kreve dobbelt bagasjegebyr i dette tilfellet.

Vedtak

Transportklagenemnda - fly anbefaler ikke at klager gis medhold.