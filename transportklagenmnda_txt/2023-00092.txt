Vedtak i Transportklagenemnda - Fly

Sammendrag

Krav om standarderstatning og erstatning for andre følgetap på grunn av kansellering.

Dato
26.02.2024

Saksnummer
2023-02526

Tjenesteytere
Norwegian Air Shuttle

Klager har i det vesentlige anført

Klager skulle den 25. april 2023 reise med Norwegians flyvning DY1307 fra Gatwick til
Oslo. Klager skulle etter planen ankomme Oslo klokken 18:10. 

Flyvningen ble kansellert, og klager ble omrutet til DY1311 samme kveld med ankomsttid
klokken 23:55. 

Klager hadde et møte i København neste dag, men fikk ikke kjørt til Kristiansand og tatt
fergen som planlagt på grunn av kanselleringen. Klager pådro seg ekstrautgifter som
følge av dette: 
- Hotellovernatting på grunn av ankomst etter midnatt: 1290.5 NOK
- Flybilletter t/r Oslo - København: 2730 NOK
- Ekstramåltid på flyplassen mens han ventet på flyet til København: 350 NOK
- Ekstra parkering på flyplassen for perioden 26.04-27.04 fordi klager ikke fikk kjørt til
Kristiansand og tatt fergen som planlagt: 660 NOK
- Skjorte og sokker fordi klager ikke klarte å komme hjem før møtet i København neste
dag: 1148 NOK

Klager krever standarderstatning og erstatning for sine ekstrautgifter som følge av
kanselleringen.

Tjenesteyterne har i det vesentlige anført
Norwegian har i det vesentlige anført: 

Flyvningen DY1307 ble kansellert på grunn av ugunstige værforhold på Oslo Lufthavn,
se vedlagt movement log, irregularitetseposter fra operations control centre, SMS
med beskjed til passasjerer, METAR og dekodet METAR, informasjon fra flightstats om
ankomster på OSL, samt medieoppslag. 

Passasjeren ble ombooket til flyvningen DY1311 samme kveld og fløy til endelig
ankomststed. 

Vedrørende følgeutgiftene som søkes dekket (hotell, klær, parkering på Oslo Lufthavn,
flybilletter kjøpt for reise med SAS fra Oslo til København) bemerker vi at passasjeren kun
hadde en booking med Norwegian fra LGW til OSL. Vår transportavtale med passasjeren
ble avsluttet idet vi transporterte passasjeren til endelig destinasjon (OSL). Norwegian
kan ikke holdes erstatningsansvarlig for kostnadene klager pådro seg fordi disse ikke er
del av vår transportavtale med klager. 

I henhold til EU-domstolens avgjørelse i C-402/07 (Sturgeon) har passasjerer som
utsettes for en forsinkelse krav på standarderstatning i henhold til artikkel 7 i EU-
forordningen 261/04 når de ankommer endelig destinasjon mer enn tre timer
forsinkelet enn opprinnelig planlagt ankomsttid. Artikkel 5 (3) gjør unntak for retten
til standarderstatning dersom kanselleringen skyldes ekstraordinære omstendigheter
som ikke kunne vært unngått selv om alle rimelige tiltak var blitt truffet. Værforhold
som i denne saken må anses som en ekstraordinær omstendighet utenfor flyselskapets
kontroll. Ingen andre tiltak kunne vært gjort, slik som å kjøpe billetter med andre
flyselskaper eller å ombooke passasjerer til en ny flyvning ettersom værforholdene
påvirket alle flyselskap. 

Omstendigheter utenfor flyselskapenes kontroll er hendelser som ikke er forårsaket
av en handling eller unnlatelse fra flyselskapet. Norwegian anser derfor denne
uregelmessigheten som ble forårsaket av værforhold for å være utenfor vår kontroll. 

Basert på det ovenstående mener Norwegian at det ikke er grunnlag for utbetaling av
standarderstatning eller andre utgifter i denne saken.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

Nemnda finner det godtgjort at kanselleringen i dette tilfellet skyldtes snøvær i
kombinasjon med redusert kapasitet til snøbrøyting på Oslo lufthavn denne dagen.
Nemnda viser til den fremlagte dokumentasjonen fra Norwegian der det blant annet
kommer frem at Avinor rapporterte at våt, tung snø måtte klareres fra rullebanene og
at Avinors kapasitet til dette var redusert. Værforholdene er dokumentert med METAR-
rapporter for den aktuelle tidsperioden. Videre fremgår det av dokumentasjonen at
Norwegian ble bedt om å redusere antall flyvninger på grunn av begrenset kapasitet til
snøbrøyting. 

Nemnda finner det videre godtgjort at kanselleringen ikke kunne vært unngått med
rimelige tiltak som omruting fordi det er dokumentert at snøværet på Oslo Lufthavn
påvirket et stort antall flyvninger til Oslo Lufthavn, også med andre flyselskap, samme
dag. Kansellering som skyldes ekstraordinære omstendigheter som ikke kunne vært
unngått om alle rimelige tiltak hadde vært truffet gir ikke rett til standarderstatning.

Klager har også fremmet krav om erstatning for andre følgetap, totalt 6178.5 NOK, på
grunn av kanselleringen. 

Et flyselskap er ansvarlig for tap som følge av forsinkelse, inkludert kansellering, etter
luftfartsloven § 10-20/Montrealkonvensjonen artikkel 19, med mindre selskapet godtgjør
at det har tatt alle forholdsregler som med rimelighet kan kreves for å unngå tapet, eller
dette ikke har vært mulig for dem. Med tap regnes så vel økonomisk som ikke-økonomisk
tap, jf. EU-domstolens dom av 6. mai 2010, Walz-Clickair (C-63/09). Tapet må være en
direkte eller indirekte følge av forsinkelsen, og må være påregnelig. 

Transportklagenemnda finner det godtgjort at kanselleringen skyldtes ekstraordinære
omstendigheter som ikke kunne vært unngått med rimelige tiltak, og finner derfor at
det ikke foreligger nødvendig ansvarsgrunnlag for erstatning for andre utgifter. Nemnda
går derfor ikke nærmere inn på vurderingen av om følgetapene er påregnelige i denne
konkrete saken.

Vedtak

Transportklagenemnda kan ikke anbefale at klager gis medhold.