Vedtak i Transportklagenemnda - Fly

Sammendrag

Krav om refusjon grunnet forsinket bagasje.

Dato
12.05.2017

Saksnummer
2016-00785

Tjenesteytere
Widerøe

Klager har i det vesentlige anført

Klager skulle reise fra Torp til Sandnessjøen via Trondheim den 23. mai 2016, med retur
fra Mosjøen den 26. mai. 
Klager jobber i et firma som leverer bevegelseshjelpemidler til barn. Tre ganger i året
reiser han rundt for å tilpasse disse slik at produktene vokser med barna. For å utføre
jobben er klager helt avhengig av verktøyet sitt. 

Underveis på rundreisen ble klagers bagasje som inneholdt verktøyet borte, han fikk
derfor ikke utført oppdragene han hadde på sin rundreise i Nordland. Ny avtaler måtte
gjøres med foreldre, fysioterapeuter, ergoterapeuter, skoler og assistenter, og nye
billetter måtte bestilles. Det hele, inkludert hotell, leiebil og parkering, medførte en
kostnad på kroner 16 519.  

Klager krever refusjon av kostnaden bagasjeforsinkelsen medførte, kroner 16 519.

Tjenesteyterne har i det vesentlige anført
Klagers bagasje ble satt igjen på Værnes Trondheim grunnet sikkerhetsmessige årsaker
som følge av vekt og størrelse. Det vises til fremlagt dokumentasjon. 

Ved bagasjeforsinkelser refunderer Widerøe utlegg til undertøy og toalettartikler 100 %
for maksimalt 500 kroner. Klær refunderes innenfor rimelighetens grenser 50 %. Dersom
klærne sendes Widerøe, gis 100 % refusjon. Bagasjen ble i dette tilfellet levert hotellet
klager bodde på i Mosjøen samme dag. 

Ved bagasjeforsinkelser vil Widerøe kunne refundere kostnader innenfor rimelighetens
grenser. Klager hadde ikke retur før den 26. mai, Widerøe anser det som urimelig at
flyselskapet skal stilles ansvarlig for disse kostnadene da dette kun var en liten del av
klagers totale oppdrag. 

I henhold til vilkår for befordring av passasjerer og bagasje gjør Widerøe sitt ytterste for å
frakte bagasjen sammen med passasjeren. Er ikke dette mulig vil bagasjen transporteres
så fort som mulig med neste tilgjengelige flyvning. 

Widerøe kan på grunnlag av ovennevnte ikke imøtekomme klagers krav.

Nemnda bemerker

Bagasjen til klageren kom 6 timer forsinket frem til Sandnessjøen.  Klageren mener at
hele jobbreisen ble en bomtur, og krever alle utgiftene til reisen refundert med 16 519
kroner.   

Widerøe er ansvarlig for tap som følge av at bagasje i flyselskapets varetekt kommer
forsinket frem, jf luftfartsloven § 10-20. Tapet må være en direkte eller indirekte følge av
forsinkelsen, og tapet må være påregnelig.

En samlet nemnd mener at kravet om å få hele reisen refundert, ikke kan føre frem.
At bagasje bli forsinket, gir ikke rett til refusjon av billettprisen eller prisavslag, jf
eksempelvis FLYKN-2015-1298. Selv om forsinkelsen med sikkerhet har medført plunder
og heft, er det upåregnelig at hele utbyttet med den 3 dager lange jobbreisen skal ha falt
bort på grunn av at bagasjen kom 6 timer forsinket frem. Det er da også opplyst at det
ble gjort arbeidsoppdrag på turen.   

Nemndas flertall - lederen og forbrukernes representanter - mener imidlertid at klageren
og har rett til erstatning for ikke-økonomisk tap, og viser til nemndspraksisen som
bygger på EU-domstolens dom av 06.05.2010 Walz-Clickair (C-63/09), jf eksempelvis
FLYKN-2015-1609.    Flertallet anbefaler at KLM betaler 3 000 kroner til klageren. 

Mindretallet - flyselskapenes representanter - er av en annen oppfatning, og viser til
at norske domstoler tradisjonelt har vært tilbakeholdne med å tilkjenne erstatning for
«non-material damage» eller «tort og svie» i kontraktsforhold. Basert på denne praksisen
mener mindretallet at det ikke er grunnlag for å tilkjenne ulempeerstatning i dette
tilfellet.

Vedtak

Transportklagenemnda - fly anbefaler at Widerøe betaler erstatning til klageren med 3
000 kroner.