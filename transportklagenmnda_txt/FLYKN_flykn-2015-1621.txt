Vedtak i Transportklagenemnda - Fly

Sammendrag

Krav om erstatning grunnet tapt bagasje.

Dato
02.11.2016

Saksnummer
1621/15F

Tjenesteyter
KLM

Klager har i det vesentlige anført:

Klager reiste fra Oslo (KL1148) til Kuala Lumpur, via Amsterdam (KL809) den 13. oktober 2015
kl. 17:30. Ved ankomst Kuala Lumpur var klagers bagasje borte.

Klager har mottatt erstatning for bagasjen fra sitt forsikringsselskap.

Formålet med reisen ble ødelagt da klager ikke hadde sin bagasje.

Klager krever erstatning av flybillettene mv.

KLM har i det vesentlige anført:

Da klager har søkt kompensasjon fra sitt forsikringsselskap, kan ikke KLM utbetale ytterligere
kompensasjon.

KLM påpeker at flybillettene ble brukt og kan derfor ikke erstattes.

KLM kan ikke imøtekomme klagers krav om erstatning.

Nemnda bemerker:

KLM er i henhold til luftfartsloven § 10-18/Montrealkonvensjonen artikkel 17 ansvarlig for
tap som følge av at innsjekket bagasje blir skadd eller går helt eller delvis tapt som følge av
hendelser under lufttransport.

Nemndas flertall, lederen og forbrukernes representanter, er av den oppfatning
at forsinkelse gir rett til erstatning av så vel økonomisk som ikke-økonomisk
tap. Flertallet viser til EU-domstolens dom av 6. mai 2010, Walz-Clickair (C-63/09),
der det fremgår at beløpsgrensen for transportørens ansvar som er oppstilt i
Montrealkonvensjonen artikkel 22 gjelder så vel økonomisk som ikke-økonomisk tap.
Flertallet er av den oppfatning at det samme må gjelde for luftfartsloven, som bl.a.
bygger på Montrealkonvensjonens bestemmelser. Flertallet anbefaler at KLM utbetaler
en ulempeerstatning på 2&nbsp;000 kroner.

Mindretallet, flyselskapenes representanter, er av en annen oppfatning. Mindretallet
viser til at norske domstoler har vært tilbakeholdne med å tilkjenne erstatning
for «non-material damage» eller «tort og svie» i kontraktsforhold, og basert på
denne praksisen mener nemndas mindretall at det ikke er grunnlag for å tilkjenne
ulempeerstatning.

Klager har fått sitt økonomiske tap erstattet av sitt forsikringsselskap.

KLM fraktet klager til Kuala Lumpur og har således oppfylt selve transportavtalen. Det er etter
dette ikke grunnlag for refusjon av billettprisen.

Nemnda traff etter dette slikt

Vedtak:

Transportklagenemnda-fly anbefaler at KLM utbetaler en ulempeerstatning på 2&nbsp;000
kroner.