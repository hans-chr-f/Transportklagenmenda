Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
21.10.2014

Saksnummer
117/14F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Molde til Praha via Oslo den 16. november 2013 kl. 07:00. DY421 fra
Molde til Oslo ble forsinket slik at klager mistet sin videreforbindelse kl. 09:00 med DY1502.

Klager ble innlosjert på hotell og booket om til samme fly dagen etter.

Klager mener Norwegian ikke kan skylde på været da det var fint vær den 16. november.
Norwegian satte inn et erstatningsfly til å operere flygningen DY421. At dette flyet
ble forsinket grunnet «posisjonering av fly og stand-by crew» anser ikke klager som
ekstraordinære omstendigheter.

Klager krever standarderstatning 400 euro per person i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY421 ble forsinket 1 time og 9 minutter grunnet sent innkommet fly som følge av
værforholdene dagen før, det vises til fremlagte rapporter. Det ble satt inn et reservefly for
å operere avgangen. Dette flyet kom fra Bergen samme morgen. Avgangen fra Bergen ble
forsinket med 36 minutter på grunn av posisjonering av fly og standby crew til å operere
avgangen. Hendelsen er ikke kompensasjonsberettiget da årsaken til forsinkelsen var
ekstraordinære omstendigheter utenfor Norwegians kontroll.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I Omstendigheter som
er utenfor flyselskapets kontroll er hendelser som ikke er forårsaket av en handling eller
unnlatelse av flyselskapet.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

En hendelse som er utenfor Norwegians kontroll er hendelser som ikke er forårsaket av en
handling eller unnlatelse av flyselskapet.

På grunnlag av ovennevnte kan Norwegian ikke imøtekomme klagers krav.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen fra Molde
ble forsinket slik at klagerne ikke rakk videreforbindelsen fra Oslo til Praha. De ankom Praha
om lag 24 timer forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at flyet som
opprinnelig skulle benyttes til flygningen ikke kunne lande i Molde kvelden før grunnet
vanskelige værforhold. Nemnda er av den oppfatning at dette er å anse som en ekstraordinær
omstendighet i forordningens forstand.

Norwegian søkte å avhjelpe problemet ved å sette inn et annet fly (LNNOO). Dette ble fløyet
fra Bergen til Molde om morgenen den 16. november. Flyet landet i Molde kl. 0754 norsk
tid (kl. 0654 Zulutid - som Norwegian operer med). Det var for sent til at klager kunne nå sin
videreforbindelse fra Oslo.

Nemnda er av den oppfatning at Norwegian i dette tilfellet har gjort det som med rimelighet
kan kreves for å minimere forsinkelsen. Forsinkelsen gir da ikke rett til standarderstatning.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.