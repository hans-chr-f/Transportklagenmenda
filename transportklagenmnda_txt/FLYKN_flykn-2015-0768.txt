Vedtak i Transportklagenemnda - Fly

Sammendrag

Krav om refusjon av billetter grunnet feil informasjon ved bestilling.

Dato
15.04.2016

Saksnummer
0768/15F

Tjenesteyter
Flightfinder

Klager har i det vesentlige anført:

Klager bestilte en reise hos Flightfinder t/r Oslo - New York, Washington - Helsinki for reise
18. - 27. desember 2015. Under bestillingen stod det hele tiden av reisen ble utført av British
Airways, mens det på reiseruten klager fikk tilsendt stod «operated by American Airlines».
Klager stiller seg kritisk til denne feilinformasjonen under bestillingen.

Klager bestrider Flightfinders påstand om at det kommer frem under bestilling hvilket
flyselskap som opererer flyvningen. At man må gå inn på rutetabellen for å finne hvilket
flyselskap som faktisk opererer flyvningen mener klager er helt ulogisk.

Klager er ikke interessert i å fly med American Airlines over Atlanteren og krever full refusjon
av billetten.

Flightfinder har i det vesentlige anført:

Når man bestiller en reise på Flightfinders nettside kommer det hele tiden frem hvilket
flyselskap som opererer strekningen. Det vises til fremlagt bilde av bestillingssiden hvor det
står: «Flys av American Airlines». Denne siden kommer frem før man betaler reisen når man
klikker på informasjonsknappen ved flyselskapets logo.

Klager har krysset av for å ha lest regler og for å ha godkjent bestillingen.

Flightfinder kan ikke imøtekomme klagers krav.

Nemnda bemerker:

Nemnda er av den oppfatning at viktig informasjon må komme frem i bestillingsprosessen før
man foretar bestillingen. Hvilket flyselskap som flyr strekningen er en viktig informasjon som
må komme tidlig frem.

Nemnda har gått inn på Flightfinders hjemmeside og søkt på reise Oslo - New York t/r på
tilfeldige datoer med «alle» selskap. Det fremkom flere forslag, herunder et forslag med
Austrian Airlines. Valgte man dette forslaget (grønt felt merket «velg» med undertekst i mindre
skrift «rutetabell») kom det opp et nytt skjermbilde der det fremgikk at flyselskap på utreisen
er Austrian Airlines og flyselskap på hjemreisen er United Airlines og Lufthansa. Deretter
kunne man fylle inn personlige date og bestille reise.

Nemnda legger til grunn at samme type skjermbilder/informasjon forelå da klager bestilte sin
reise. Nemnda legger følgelig til grunn at informasjonen om American Airlines kom opp før
klager fylte inn personlige data og bestilte reisen.

Nemnda er av den oppfatning at første informasjon om valgt flyselskap, i nemndas forsøk
informasjon om Austrian Airlines, gir inntrykk av at hele reisen er med dette selskap. Det
fremkommer imidlertid klart av neste skjermbilde at det er ikke tilfelle.

Nemnda er etter en samlet vurdering av den oppfatning at informasjonen om at American
Airlines fløy deler av klagers reiserute kom frem så klart før klager bestilte reisen at hun er
bundet av sin bestilling.

Nemnda finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.