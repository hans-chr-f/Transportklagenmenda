Vedtak i Transportklagenemnda - Fly

Sammendrag

Krav om erstatning for tapt bagasje.

Dato
17.12.2018

Saksnummer
2018-01014

Tjenesteytere
Norwegian

Klager har i det vesentlige anført

Klager reiste med Norwegians flyvning D81640 fra Edinburgh (EDI) to Oslo lufthavn
(OSL) 21. juli 2017. Flyvningen var forsinket med mer enn fem timer, og det var sent
om kvelden da klager ankom Oslo lufthavn med sin ni måneder gamle baby. Klagers
reisevogn kom ikke frem. Køen for å få hjelp i Norwegians skranke var lang, og klager
måtte reise hjem med en gang av hensyn til barnet. 

Klager kontaktet så Norwegian, hvor hun fikk beskjed om at vognen måtte meldes savnet
på flyplassen. Dette ble gjort 26. juli. I ettertid har imidlertid selskapet avvist klagers krav,
og hun har nå fremsatt krav om erstatning for tapt bagasje til kroner 1 900.

Tjenesteyterne har i det vesentlige anført
Klager meldte ikke barnevognen savnet umiddelbart etter reisen med Norwegians
flyvning D81640 fra Edinburgh til Oslo 21. juli 2017. Bagasjen ble først meldt savnet etter
seks dager. 

Det følger av Norwegians avtalevilkår at savnet bagasje må meldes umiddelbart sammen
med bagasjelapper og reisedokumenter. Dersom dette ikke blir gjort vil det forhindre
flyselskapet fra å lokalisere bagasjen. Selskapet avviser på dette grunnlag klagers krav.

Nemnda bemerker

Klager meldte sin reisevogn savnet seks dager etter ankomst.

Norwegian har vist til sine avtalevilkår, som sier at savnet bagasje må meldes
umiddelbart sammen med bagasjelapper og reisedokumenter. 

Nemnda viser også til luftfartsloven § 10-18 første ledd, der det fremgår at dersom
innskrevet reisegods blir skadd eller går helt eller delvis tapt, er fraktføreren ansvarlig,
såfremt den hendelse som har forårsaket skaden, er inntruffet om bord på luftfartøy
eller mens godset var i fraktførerens varetekt.

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd.
Det fremgår av luftfartsloven § 10-26 annet ledd at der godset er tapt, må mottakeren
klage om det til fraktføreren "umiddelbart etter at skaden eller tapet oppdages, og senest
innen 7 dager for innskrevet reisegods". Det er da passasjeren som har bevisbyrden for
at godset er tapt under flyreisen. 

Nemnda kan ikke se at klager i dette tilfellet har sannsynliggjort at vognen ble borte
under flyreisen.

Vedtak

Transportklagenemnda - fly anbefaler ikke at klager gis medhold.