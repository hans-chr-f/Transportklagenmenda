Vedtak i Transportklagenemnda - Fly

Sammendrag

Krav om standarderstatning og refusjon av billetten.

Dato
04.11.2022

Saksnummer
2022-01189

Tjenesteytere
Gotogate - Marco Polo
Malaysia Airlines

Klager har i det vesentlige anført

Klager skulle reise fra Oslo via Doha og Kuala Lumpur til Brisbane den 13. juni 2022
med Malaysia Airlines kjøpt hos Gotogate. Den 28. mai 2022 fikk klager beskjed om
kansellering av flyet mellom Doha og Kuala Lumpur. Det ble gjort forsøk på å finne et
annet fly, noe som ikke ble mulig. 

Det endte med at klager kjøpte seg en ny billett, men denne billetten var nå doblet i pris.
Ny billett kostet NOK 19 416.

Klager krever å få refundert NOK 10 251. Det ble opprinnelig betalt NOK 10 626, men
ifølge Gotogate tar de service fee på NOK 375 noe klager synes er greit så lenge de
refunderer for servicen de ikke leverer.

Tjenesteyterne har i det vesentlige anført
Malaysia Airlines har ikke inngitt tilsvar til nemnda.

Gotogate har i det vesentlige anført at klager booket en reise for en person fra Oslo til
Brisbane vi Doha og Kuala Lumpur den 3. mai 2020. Reisen var med Malaysia fra Oslo 13.
juli med ankomst Brisbane 15. juli 2022.

Flyvningen ble påvirket av kansellerte og endrede flyvninger. Gotogate viser til vedlagt
dokumentasjon om at klagers flyrute ikke lengre mulig å gjennomføre etter endringer
gjort av flyselskapet. Dette ble klager informert om den 28. mai 2022 og det ble
tilbudt å hjelpe klager med å søke etter nye flyreiser eller søke refusjon av billetten fra
flyselskapet. Klager tok kontakt med kundeservice og ba om ombooking, Gotogate sende
en forespørsel til flyselskapene om autorisasjon til å gjennomføre endringen som klager
ønsket. 

Gotogate undersøkte igjen mulighetene for ombooking den 20. juni 2022, det var da
ingen muligheter igjen da plassene var utsolgt og klager ble informert om dette. Dette er
noe som Gotogate ikke kan påvirke. Klager ber så om refusjon av billetten, men det blir
forklart at slik refusjon ikke tilbys av flyselskapet. Det vises til retningslinjer som Gotogate
har mottatt fra flyselskapet: «not providing refund to any non-refundable tickets as well
as not offering waiver of cancelation fees to any refundable tickets for a fee».

Gotogate har undersøkt mer med flyselskapet og har blitt informert om at flyselskapet
overholder EU-lover angående refusjoner for kansellerte flyreiser når flyet går fra et EU-
land eller fra Storbritannia. Ettersom klagers fly skulle gå fra Oslo, er det blitt mottatt
informasjon fra Malaysia Airlines om at Gotogate kan søke refusjon på grunn av de
kansellerte og endrede flyreisene som har blitt gjort.

Status på søknaden er «pending», noe som betyr at Gotogate venter på at flyselskapet
skal behandle søknaden. Dersom flyselskapet godkjenner søknaden og overfører
pengene vil Gotogate betale ut til klager. 

Gotogate avviser klagers fulle krav om refusjon og erstatning i henhold til EU-forordning
261/2004. Utbetalingen av billetten vil først finne sted når Gotogate har mottatt penger
fra flyselskapet. Når det gjelder standarderstatning vil Gotogate gjøre oppmerksom
på at erstatning i henhold til EU-forordningen kun kan fremmes mot flyselskapet, ikke
reisebyråer.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 

Gotogate har i sitt tilsvar skrevet at Malaysia Airlines har informert dem om at de følger
EU-reglene for refusjon av innstilte fly i tilfeller hvor flyvningen går fra et EU-land eller fra
Storbritannia. Ettersom klagers skulle fly fra Oslo, har Malaysia Airlines informert om at
Gotogate kan søke dem om refusjon for de innstilte flyvningene.  Malaysia Airlines har
ikke fremmet tilsvar i saken, og nemnda legger med dette Gotogate sine opplysninger til
grunn. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Retten
til standarderstatning kan falle bort dersom det gis beskjed om kanselleringen innen
visse tidsrammer. Basert på sakens opplysninger legger nemnda til grunn at klager
ble kontaktet om endringene minst to uker før planlagt avgangstid (Den 28. mai 2022).

Klager har derfor ikke rett på standarderstatning i henhold til EU-forordning 261/2004
artikkel 5 nummer 1 bokstav c) i). 

Klager har fremsatt krav om refusjon av flybillettene med Gotogate. Ved kansellering har
en i henhold til EU-forordning 261/2004 artikkel 8 rett på full refusjon av flybillettene.
Det er flyselskapene som er ansvarssubjekter etter EU-forordning 261/2004. I denne
saken har søknad om refusjon gått gjennom billetteier Malaysia Airlines.  Malaysia
Airlines har anerkjent til reisebyrået at de vil følge EU-reglene for vurdering av refusjon.
Klager har også oppgitt at Malaysia Airlines har forklart at klager kan få refusjon av
billettene, men at de ikke kan refundere til henne på grunn av tekniske begrensninger
(siden billettene var kjøpt gjennom tredjepart). Nemnda anbefaler at Malaysia Airlines
refunderer flybillettene fullt ut direkte til klager. Dersom refusjonen likevel skulle gå via
Gotogate, anbefaler nemnda at Gotogate refunderer den fulle billettprisen videre til
klager (uten å trekke håndteringsgebyr).

Klager har i tillegg krav på dekning av mellomlegget mellom opprinnelige og nye billetter
som følge av manglende omruting, jf. Artikkel 8 i forordningen jf. luftfartsloven § 10-20.

Vedtak

Transportklagenemnda anbefaler at Malaysia Airlines fullt ut refunderer klagers
opprinnelige booking med Gotogate (10 626 NOK).  Dersom refusjonen likevel skulle gå
via Gotogate, anbefaler nemnda at Gotogate refunderer den fulle billettprisen videre til
klager (uten å trekke håndteringsgebyr). Det anbefales videre at mellomlegget mellom
opprinnelige og nye billetter dekkes.