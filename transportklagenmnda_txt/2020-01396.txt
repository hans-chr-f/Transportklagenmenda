Vedtak i Transportklagenemnda - Fly

Sammendrag

Krav om full refusjon av billetter som ble kansellerte grunnet Covid-19.

Dato
14.01.2021

Saksnummer
2020-01396

Tjenesteytere
Mytrip
Ukraine International Airlines

Klager har i det vesentlige anført

Klager (to personer) skulle reise fra Kiev til Bergen via henholdsvis København og
Stockholm t/r den 4. - 12. mai 2020 med Ukraine International Airlines og SAS. Billetten
ble kjøpt hos Mytrip og var utstedt på Ukraine International Airlines dokument. 

Flybillettene ble kansellert den 9. april 2020 som følge av Covid-19 pandemien.

Klager krever standarderstatning 400 euro per person, samt full refusjon av de
ubenyttede billettene kroner 6 278.

Tjenesteyterne har i det vesentlige anført
Ukraine International Airlines har ikke avgitt uttalelse til nemnda.

Mytrip har i det vesentlige anført:

Mytrip er en formidler av flyreiser og må forholde seg til flyselskapenes regler ved
kanselleringer. Dette kommer også frem i Mytrips regler og vilkår som klager krysset av
for å ha lest ved bestilling av reisen.

Klagers flybilletter ble kansellert som følge av Covid-19 pandemien. Mytrip har søkt
flyselskapet Ukraine International Airlines om full refusjon på vegne av klager, men har
enda ikke mottatt refusjon fra flyselskapet.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk klager beskjed om kanselleringen den 9. april og
altså mer enn to uker før avgang. Han har derfor ikke rett på standarderstatning.

Klager krever refusjon av billetten, noe han har krav på ved kansellering i henhold til
EU-forordning artikkel 8 nummer 1 dersom han velger dette fremfor omruting. I dette
tilfellet har verken flyselskapet eller reisebyrået svart nemnda. 

Det følger av EU-forordning 261/2004 at ved kansellering er det det transporterende
luftfartsselskapet som skal tilby omruting eller eventuelt refusjon av differanse mellom
opprinnelige flybilletter og nye billetter/transportutgifter. Nemnda mener derfor at
Ukraine International Airlines må refundere klagers billettutgifter.

Vedtak

Transportklagenemnda - fly anbefaler ikke at klager gis medhold i sitt krav om
standarderstatning. Nemnda anbefaler at Ukraine International Airlines refunderer
klagers ubenyttede billetter.