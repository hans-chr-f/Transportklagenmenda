Vedtak i Transportklagenemnda - Fly

Sammendrag

Krav om standardkompensasjon og refusjon av
utgifter til nye flybilletter ved forsinkelse. Værforhold.

Dato
28.06.2019

Saksnummer
2018-04550

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY402 fra Oslo lufthavn (OSL) til Ålesund
(AES) 1. juli 2018 kl. 07.45. Underveis i flyvningen ble det gitt informasjon om at det var
umulig å lande i Ålesund, og at flyvningen måtte returnere til Oslo. Det var heller ikke
mulig å lande på andre flyplasser i nærheten. 

Da passasjerene ankom Oslo måtte de vente en stund i flyet. Etter at passasjerene hadde
hentet bagasjen sin, fikk de beskjed om at Norwegian ikke lenger hadde ansvar for dem
da de hadde hentet bagasjen. Alle fly, tog og andre transportmidler var utsolgt til Ålesund
de neste to dagene, og Norwegian kunne ikke bistå med annen transport. Etter flere
timer bestemte klager seg for å kjøpe ny billett til Molde neste dag, da hun ikke hadde
andre muligheter. Kort tid etter fikk hun beskjed om at Norwegian hadde ordnet buss fra
Oslo til Ålesund om kvelden 1. juli. 

På bakgrunn av det ovennevnte har klager fremsatt krav om standardkompensasjon
i henhold til EU-forordning 261/2004 på 250 euro, samt refusjon av sine ubenyttede
flybilletter til Molde 2. juli til kroner 629.

Tjenesteyterne har i det vesentlige anført
Norwegians flyvning DY402 fra Oslo til Ålesund 1. juli 2018 ble underveis i flyvningen
omdirigert tilbake til Oslo. Bakgrunnen for dette var tett tåke ved Vigra flyplass, som
gjorde at flyet ikke kunne lande der. Molde lufthavn var også stengt, så dette var ikke en
mulighet. I dette tilfellet var det tale om kraftig "sea fog" som gjorde det umulig å lande. 

Som følge av problemer med å finne nok fly til alle, ble passasjerene informert om at
det ikke var noen tilgjengelige flyvninger denne dagen, og at de som ønsket det kunne
bookes om til Molde. I løpet av dagen ble det organisert busser som kjørte fra flyplassen
til Ålesund om ettermiddagen 1. juli 2018, samt én buss som kjørte morgenen etter. 

Passasjeren kjøpte en billett med Norwegians flyvning DY436 til Molde 2. juli 2018.
Passasjeren reiste ikke med denne flyvningen, men ble i stedet med bussen som gikk 2.
juli. Klager har mottatt full refusjon av flybilletten hun kjøpte. 

Norwegian har anført at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning DY402 fra Oslo til Ålesund 1. juli 2018 ble underveis i flyvningen
omdirigert tilbake til Oslo. Klager ble til slutt tilbudt busstransport til Ålesund samme
kveld. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen tett tåke ved flyplassen i Ålesund denne dagen.
Flyplassen var stengt, og det var heller ikke mulig å lande i Molde, slik at klagers flyvning
måtte returnere til Oslo. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å sette opp
busstransport til Ålesund. Nemnda legger til grunn at forsinkelsen ikke kunne vært
unngått selv om alle rimelige tiltak var truffet. Forsinkelsen gir etter dette ikke rett til
standarderstatning, og nemnda anbefaler ikke at klager gis medhold i sitt krav. Klager
har tidligere mottatt refusjon av sine ubenyttede flybilletter til Molde, og nemnda kan
ikke se at klager har krav på ytterligere kompensasjon på annet grunnlag.

Vedtak

Transportklagenemnda - fly anbefaler ikke at klager gis medhold.