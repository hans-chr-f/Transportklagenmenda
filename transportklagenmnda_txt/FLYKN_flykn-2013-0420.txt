Vedtak i Transportklagenemnda - Fly

Sammendrag

Krav om refusjon av avbestilt billett.

Dato
10.02.2014

Saksnummer
420/13F

Tjenesteyter
Brüssels Airlines

Krav om refusjon av avbestilt billett.

Klager har i det vesentlige anført:

Klager hadde kjøpt en t/r billett Oslo - Brüssel 28. desember 2012 - 4. januar 2013 for fire
personer. Klager betalte også for avbestillingsforsikring. Pris per person kroner 1 185.

Klager valgte av ulike årsaker å kansellere reisen, og krever hele beløpet refundert.

Det vises for øvrig til klagers brev.

Brüssels Airlines har i det vesentlige anført:

Brüssel Airlines har mottatt klagers avbestilling. I henhold til billettenes vilkår, er kroner 42 per
billett tilbakebetalt klagers kredittkort.

Nemnda bemerker:

Det fremkommer ikke av sakens dokumenter at klager har bestilt avbestillingsforsikring. Det
fremgår heller ikke av sakens dokumenter eller opplysninger om vilkårene for å anvende en
eventuell avbestillingsforsikring er til stede.

Nemnda antar at klagers billetter ikke var refunderbare, og at beløp som er refundert er
skatter og avgifter som ikke påløper siden billettene ikke er benyttet. Nemnda finner på
bakgrunn av de foreliggende opplysninger ikke sannsynliggjort at klager har krav på refusjon
ut over det Brüssels Airlines har refundert.

Nemnda anbefaler klager å ta direkte kontakt med forsikringsselskapet.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.