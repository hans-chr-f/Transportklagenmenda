Vedtak i Transportklagenemnda
- Kollektivreiser

Sammendrag

Ilagt gebyr som følge av manglende studentbevis ved bruk av studentrabattert billett.

Dato
24.04.2018

Saksnummer
2018-00549

Tjenesteytere
AtB AS

Klager har i det vesentlige anført

Klager ble ilagt gebyr under kontroll på bussen 1. februar 2018 da han ikke kunne
legitimere sin rett til bruk av studentrabattert billett. 

Klager har app-ID for studentbevis på mobilen, men hadde glemt nødvendig
innloggingsinfo og ble derfor ilagt gebyr. Klager har i ettertid fremlagt dokumentasjon til
AtB på at han hadde gyldig studentbevis på kontrolltidspunktet. 

På grunnlag av overnevnte krever klager at AtB frafaller det ilagte gebyret.

Tjenesteyterne har i det vesentlige anført
Klager ble den 1.februar 2018 ilagt tilleggsgebyr da han ved kontroll ikke kunne
legitimere sin rett til bruk av studentrabattert reisebevis.

Det avgjørende ved bruk av rabattert reisebevis, er at man oppfyller retten til rabatt
innen den konkrete reisekategorien. Kravet til legitimasjon ved bruk av rabatterte
billetter fremgår klart av AtBs regelverk som ligger tilgjengelig på våre nettsider. Det
følger av AtBs transportvedtekter at man ved kontroll skal vise gyldig studiebevis dersom
man reiser med studentrabattert reisebevis. Beviset må vise ditt navn, fødselsdato,
studiested, samt hvilket semester det er gyldig for.

Det fremgår tydelig av AtBs transportvedtekter at man vil bli lagt tilleggsgebyr dersom
den reisende ved billettkontroll ikke kan legitimere sin rett til rabattert billett. Selv om
klager i ettertid har fremlagt bevis på at han var legitimert til å bruke studentrabattert
billett, vil AtB ikke frafalle gebyret.

AtB er kjent med at blant annet administrasjonsselskapet Ruter i Oslo og Akershus har
et regelverk hvor de tillater at man i ettertid av kontrollen fremviser rabattbevis. AtB er i
gang med å se på lignende løsninger, og det er sendt inn søknad om godkjenning av nye
transportvedtekter til Samferdselsdepartementet. I de nye vedtektene er det foreslått
at det på visse vilkår og mot et redusert administrasjonsgebyr, tillates fremvisning
av rabattbevis i ettertid av kontrollen. De nye vedtektene vil gjelde så snart vi mottar
godkjennelse fra departementet og deretter får implementert disse. Inntil videre må
både AtB og våre kunder forholde seg til gjeldende regelverk. Det innebærer at det ikke
er noe skille mellom det å reise med rabattert billett uten bevis for retten til rabatt, og
det å reise helt uten billett. Det er fordi en rabattert billett kun regnes som gyldig når den
fremvises sammen med legitimasjon.

Det som kontrollørene skal gi av informasjon til passasjerer vedrørende klageadgang,
er å vise til de opplysninger om klageadgang som er på baksiden av gebyrblanketten.
Kontrollørene skal informere om at man kan klage på ileggelsen av gebyret til AtB, men
de skal ikke uttale seg om utfallet av en eventuell klage. Dersom klager i dette tilfellet har
fått beskjed fra kontrollør om at det «det går bra» dersom han klager, er dette et avvik fra
kontrollørens retningslinjer. AtB følger
opp dette internt. Vi må likevel påpeke at det ikke vil ikke være av betydning når det
gjelder selve ileggelsen av gebyret. Selv om klager hadde motsatt seg gebyret, ville
ikke det hindret at han hadde blitt ilagt gebyret. Kontrollørene er ikke avhengig av at
passasjeren aksepterer gebyret for å ilegge det. Passasjeren har derimot valget mellom å
undertegne gebyrblanketten eller ikke. Dette for å bekrefte at de oppgitte opplysningene
på blanketten er korrekte. Hvorvidt passasjeren undertegner blanketten vil heller ikke
være av betydning for gebyrets gyldighet. Vi har forståelse for at det oppleves urettferdig
å ha blitt feilinformert, men utfallet ville ikke ha vært annerledes dersom klager hadde
fått riktig informasjon.

AtB velger på ovennevnte grunnlag å opprettholde tidligere avgjørelse, og viser til
begrunnelse i tidligere svar til klager.

Nemnda bemerker

Klager ble ved kontroll på busslinje 18 den 1. februar 2018 ilagt gebyr da han ikke kunne
vise dokumentasjon for rett til bruk av studentkort.

Det fremgår at AtBs transportvedtekter §§ 2 og 7 at den reisende under reisen må
kunne dokumentere rett til å benytte rabattert billett, og at dersom slik dokumentasjon
mangler, kan tilleggsavgift ilegges. For studentkort må det vises gyldig studentbevis, jf
AtBs rabatt- og takstreglement hvor det opplyses at
:

«Du må ha gyldig norsk studentbevis og semesterkort fra høyere utdannelse, eller
ISICkort med NSB-logo. Studiet må ha en varighet på minimum tre måneder og minst 30
studiepoeng per semester for høyere utdannelse. Et gyldig studentbevis skal ha navn,
fødselsdato, studiested og vise hvilket semester det er gyldig for.»

Klager har erkjent at han hadde glemt innloggingsdetaljene til studentbevis på telefonen,
og således ikke kunne vise gyldig studenkort. Vilkårene for å ilegge tilleggsavgift var
dermed til stede. Han har vist gyldig studentkort i ettertid.

Nemnda er gjennom flere saker kjent med at AtB konsekvent ikke godtar at
dokumentasjon for rett til rabattert billett kan vises i ettertid. Den reisende har etter AtBs
godkjente vedtekter heller ikke krav på dette.

Nemnda har derfor vurdert problemstillingen i disse saker nærmere. Etter nemndas syn
er det grunn til å skille mellom å vise fram en billett i ettertid og å vise dokumentasjon for
rett til rabattert billett i ettertid når den reisende har en ellers gyldig billett under reisen.
Nemnda har derfor anbefalt at AtB vurderer en ordning som praktiseres av enkelte
andre reiseforetak med at dokumentasjon kan vises i ettertid.

Nemnda er kjent med at AtB nå vurderer endring av reglene på dette punkt.

Nemndas flertall, forbrukernes representanter, og bransjerepresentanten Krogh, finner
i denne saken at det vil være urimelig å fastholde gebyret og anbefaler derfor at det
frafalles. Flertallet viser til at rabatten er knyttet til passasjeren personlig og at dette vil
kunne dokumenteres i ettertid.

Nemndas mindretall, nemndas leder og bransjerepresentanten Aarre, finner etter en
samlet vurdering og i betraktning av AtBs nåværende regelverk, ikke grunnlag for å
anbefale at gebyret frafalles og viser til praksis i andre tilsvarende saker i 2017 og 2018.

Nemndas konklusjon blir at tilleggsavgiften anbefales frafalt.

Vedtak

Transportklagenemnda Kollektivtransport anbefaler at klager gis medhold. 

Vedtaket er avsagt med dissens.