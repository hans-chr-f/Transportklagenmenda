Vedtak i Transportklagenemnda - Fly

Sammendrag

Krav om erstatning for gjenglemt mobiltelefon.

Dato
10.10.2012

Saksnummer
110/12F

Tjenesteyter
SAS

Krav om erstatning for gjenglemt mobiltelefon.

Klager har i det vesentlige anført:

Da klager reiste fra Oslo til København 1. februar 2012 med SK 459, kom han til å legge igjen
mobiltelefonen sin i setelommen foran seg. Klager rapporterte hendelsen om bord i neste
fly SK617 til Geneve omtrent 30 minutter senere. Han mottok en kvittering på anmeldelsen,
og fikk beskjed om å henvende seg hos ankomstservice i Geneve. Her fikk klager ingen hjelp,
men beskjed om at SAS ville ta kontakt med han.

Klager forsøkte å kontakte SAS via deres hjemmesider uten å lykkes. På returen den 5. februar
kontaktet klager SAS i København. Her ble han fortalt at utskriften ikke var en kvittering på
anmeldelsen, kun en utskrift av bookingen. Videre fikk klager beskjed om at tapte gjenstander
blir overlatt til politiets hittegodskontor i København. Etter at klager henvendte seg til
hittegodskontoret har han fortsatt ikke fått noen tilbakemelding på om de har mottatt hans
telefon.

Klagers mobiltelefon var verdt om lag 5 500 kroner. SAS hevder at en underleverandør tar
seg av gjenglemte ting om bord i flyene. Det vil si at denne underleverandøren kan stjele
gjenglemte ting om bord uten at SAS tar på seg noe ansvar. Klager mener denne prosedyren
er gjennomtenkt, bevisst og grovt uaktsomt.

Klager krever erstatning for gjenglemt mobiltelefon, kroner 5 500.

Det vises for øvrig til klagers brev.

SAS har i det vesentlige anført:

Klager skal ha lagt sin mobiltelefon til en verdi av kroner 5 500 i setelommen foran seg på
SK459. SAS har imidlertid ingen kjennskap til om klager faktisk har mistet sin mobiltelefon
eller hvor.

Om bord på neste fly, SK617, mottok klager en utskrift av kabinpersonellet som viste
flynummer, setenummer og reiseplan på SK459. Det var altså ingen utskrift som erkjente
ansvar fra SAS sin side. Da klager var om bord på SK617, var SK459 allerede rengjort og tømt
for gjenglemte gjenstander. Det var derfor svært begrenset hva besetningen på SK617 kunne
gjøre.

Passasjerene er selv ansvarlig for å bringe sine eiendeler ut av flyet. Gjenglemte gjenstander
blir levert til politiet av firmaene som rengjør flyene. Gjenglemte ting kan også bli funnet av
andre passasjerer.

SAS kan ikke ta ansvar for dette tapet, og kan dessverre ikke imøtekomme klagers krav.

Nemnda bemerker:

Dersom SAS eller deres medhjelpere finner gjenglemte gjenstander i flyet, plikter de etter
nemndas vurdering å ta hånd om disse på en forsvarlig måte. Etter nemndas oppfatning vil
det generelt være tilfredsstillende om de aktuelle gjenstander så snart som mulig leveres inn
på hittegodskontoret på angjeldende flyplass.

Nemnda finner det på bakgrunn av de foreliggende opplysninger ikke å kunne fastslå om
telefonen ble gjenglemt i flyet og eventuelt om den ble funnet av flyselskapets ansatte eller
medhjelpere eller av andre passasjerer.

Nemnda finner etter en samlet vurdering ikke sannsynliggjort at SAS er ansvarlig for klagers
tap, og finner ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines