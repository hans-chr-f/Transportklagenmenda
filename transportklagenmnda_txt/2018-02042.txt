Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.06.2019

Saksnummer
2018-02042

Tjenesteytere
TAP Air Portugal

Klager har i det vesentlige anført

Klager med reisefølge (tilsammen tre personer) skulle reise fra Oslo til Lisboa den
26. mars 2018 kl 12.45 med TP761. Flyet ble kansellert grunnet mangel på crew, og
klager ble booket om til samme fly påfølgende dag. Hun og reisefølget ankom endelig
bestemmelsessted 24 timer forsinket.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
TAP Portugal har ikke avgitt uttalelse til nemnda. Til klager har selskapet i det vesentlige
anført:

TAP Portugal beklager at TP761 ble kansellert, og ønsker å tilby klager kompensasjon på
300 euro per person i reisegavekort. 

TAP Portugal kan ikke imøtekomme klagers krav utover dette.

Nemnda bemerker

Flyselskapet TAP Air Portugal har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

Nemnda legger således til grunn at klagers flyvning ble kansellert og at hun kom 24 timer
forsinket frem til sitt endelige bestemmelsessted Lisboa. Klager har fremsatt krav om
standardkompensasjon 400 euro for hendelsen i henhold til EU-forordning 261/2004. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

TAP Air Portugal har som nevnt ikke avgitt uttalelse til nemnda. Til klager har flyselskapet
uttalt at TP761 ble kansellert uten å dokumentere eller forklare dette nærmere.
Selskapet har følgelig ikke godtgjort at kanselleringen skyldtes en ekstraordinær
omstendighet som ikke kunne vært unngått. Klager har etter nemndas syn derfor krav på
standardkompensasjon på 400 euro.

Vedtak

Transportklagenemnda-fly anbefaler at TAP Air Portugal utbetaler 400 euro per person.