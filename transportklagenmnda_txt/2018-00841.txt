Vedtak i Transportklagenemnda - Fly

Sammendrag

Krav om refusjon av utgifter til nye flybilletter.

Dato
10.04.2018

Saksnummer
2018-00841

Tjenesteytere
PIA
AL UMRA TRAVEL

Klager har i det vesentlige anført

I november 2016 bestilte klager en reise for fem personer t/r Oslo - Islamabad for reise 8.
- 15. april 2017 hos reisebyrået Al Umra Travel AS i Oslo. 
Total pris kroner 33 500. 

I midten av februar 2017 mottok klager en melding fra GSA PIA(General Sale Agent
Pakistan International Airlines) om at en refusjonsprosess av billettene var i gang.
Klager stilte seg helt uforstående til dette da han ikke hadde avbestilt billettene. Klager
viser til fremlagt korrespondanse med reisebyrået som hevder sin uskyld og viser til at
flyselskapet PIA har kansellert billettene til tross for at de var bekreftet og betalt. 

Klager betalte sine billetter gjennom kredittselskapet Cresco. Etter fremsatt reklamasjon
til Cresco har kredittselskapet refundert kjøpesummen. Klager måtte imidlertid kjøpe
nye billetter til kroner 44 000 for fire personer(en person valgte å ikke bestille ny billett).
Klager krever refusjon av mellomlegget mellom opprinnelig pris og ny pris, kroner 10
500. I tillegg krever klager erstatning for at en i reisefølget ikke fikk reist grunnet den økte
prisen. Dette kravet er skjønnsmessig satt til kroner 5 000.    

Det vises for øvrig til klagers brev.

Tjenesteyterne har i det vesentlige anført
Al Umra Travel AS har i det vesentlige anført:

PIA har uten forvarsel kansellert klagers billetter som var bekreftet og betalt. Flyet
klager var booket på gikk etter ruteplan. Al Umra Travel har flere ganger forsøkt å få
kontakt med flyselskapet uten å lykkes. Det er flyselskapet som må autorisere refusjon
av billettene før reisebyrået kan refundere klager. I dette tilfellet har ikke flyselskapet gitt
denne autorisasjonen. 

Reisebyrået har fremlagt dokumentasjon som viser klagers reisebekreftelse med
billettnummer. 

Al Umra Travel kan ikke se å ha gjort noe galt, og kan ikke imøtekomme klagers krav.

Det vises for øvrig til Al Umra Travels brev. 

GSA Pakistan International Airlines har i det vesentlige anført:

Al Umra Travel er et "non-IATA" reisebyrå som ikke har tillatelse til å utstede billetter. De
opererer på den måten at de kjøper opp billetter hos flyselskapene og selger dem videre
til sine kunder. Dette gjør de ved å lage en bestilling i sitt bookingsystem for deretter å
ringe eller sende en epost til flyselskapet for å få utstedt billetten. Det samme gjelder ved
endringer og refusjoner. 

I denne saken gikk flyene etter rutetabell både tur og retur. 

Den 9. februar 2017 mottok GSA Pakistan International Airlines en telefon fra en ansatt i
Al Umra Travel som ba om at klagers billetter samt noen flere billetter skulle kanselleres,
det vises til fremlagt dokumentasjon. Flyselskapet fulgte instruksen fra den ansatte
og sendte en epost til reisebyrået for å bekrefte refusjon av billettene. I slike tilfeller
oppfordres reisebyråene til selv å slette bestillingen i sitt bookingsystem, men i dette
tilfellet ble dette ikke gjort. Hovedkontoret til Pakistan International Airlines i Karachi
oppdaget at billettene til klager ikke var i orden og oppfordret ham derfor til å kontakte
reisebyrået sitt. 

Billettene klager hadde kjøpt lå fortsatt tilgjengelig for salg til samme pris. GSA Pakistan
International Airlines ga på dette tidspunktet klager og Al Umra Travel tilbud om å kjøpe
plassene tilbake, og tilbudet lå åpent i 2-3 uker uten at betaling forelå. Flyselskapet måtte
til slutt slette bestillingen grunnet manglende betaling. 

GSA Pakistan International Airlines viser fremlagt utskrift av sms-dialog med ansatt hos
Al Umra Travel som var innlagt på sykehus i 2 1/2 måned på dette tidspunktet, hvor den
ansatte beklager og sier han skal rydde opp i problemene når han blir utskrevet. 

GSA Pakistan International Airlines kan ikke stå ansvarlig for rutinesvikt hos reisebyrået.
Flyselskapet har refundert de kansellerte billettene, og kan ikke imøtekomme krav om
ytterligere utbetaling.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Nemnda viser til EU-forordning 261/2004, jf. artikkel 5. Det
er flyselskapet som må godtgjøre at det foreligger et slikt spesielt tilfelle. Flyselskapet
må videre godtgjøre at de har truffet alle rimelig tiltak for å unngå innstillingen. Ved
kansellering har passasjerene valget mellom refusjon av hele billettprisen eller omruting
snarest mulig, på tilsvarende transportvilkår.

Klager kjøpte billettene med GSA PIA (General Sale Agent Pakistan International Airlines)
gjennom reisebyrået Al Umra Travel. I midten av februar 2017 mottok klager en melding
fra GSA PIA om at en
refusjonsprosess av billettene var i gang. Klager hadde ikke avbestilt billettene. Al Umra
Travel hevder at flyselskapet PIA hadde kansellert billettene uten forhåndsvarsel, til tross
for at de var bekreftet og
betalt.

I dette tilfellet ble ikke flygningen kansellert, bare klagers og hans reisefølges billetter.
Klager måtte kjøpe nye billetter og han krever refusjon av mellomlegget mellom
opprinnelig og ny pris, kroner 10
500. I tillegg krever klager erstatning for at en i reisefølget ikke fikk reist grunnet den økte
prisen. Dette kravet er skjønnsmessig satt til kroner 5 000.

Det er flyselskapene som er ansvarssubjekter etter forordningen. Formidlere av
flybilletter vil kunne bli holdt ansvarlig for tap som følge av mangelfull formidling av
informasjon eller feilhåndtering på alminnelig erstatningsrettslig grunnlag.

Reisebyrået og flyselskapet skylder på hverandre, men det fremgår av fremlagt
dokumentasjon og e-post korrespondanse at Al Umra Travel  innrømmer at det
var problemer med oppfølgningen på deres side på grunn av langvarig sykdom og
sykehusinnleggelse hos deres saksbehandler. Det fremgår at det ble utstedt kreditnota
fra flyselskapet til reisebyrået 9. februar for klagers og en del andre passasjerers billetter.
Nemnda tolker det slik at reisebyrået da har kansellert klagers billetter. Ved en mail
til reisebyrået av 9. februar fikk reisebyrået beskjed om å kansellere billettene i sitt
bookingsystem. 

Nemnda legger på bakgrunn av fremlagt dokumentasjon til grunn at reisebyrået -
antagelig ved en feil eller misforståelse - kansellerte klagers billetter. Nemnda er av den
oppfatning at Al Umbra Travel  er ansvarlig for det dokumenterte økonomiske tap som
oppstod for klager og hans reisefølge som følge av kanselleringen.

Nemnda anbefaler at Al Umra Travel betaler erstatning til klager med kr 10 500 som
er mellomlegget mellom opprinnelig og ny pris for billettene. Nemnda finner ikke å
anbefale at selskapet betaler erstatning for at en i reisefølget ikke fikk reist. Dette tapet
er ikke dokumentert.

Vedtak

Transportklagenemnda - fly anbefaler at Al Umra Travel
betaler erstatning til klager med kr 10 500.