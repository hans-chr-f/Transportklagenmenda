Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.05.2018

Saksnummer
2017-01604

Tjenesteytere
Wizz Air

Klager har i det vesentlige anført

Klager skulle reise fra Torp til Katowice den 26. februar 2017. Flyet ble kansellert, og
klager ble tilbudt ombooking til fem dager senere. Klager har ikke opplyst om han
aksepterte tilbudet. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Flight W6 1216 ble kansellert som følge av dårlige værforhold på Torp. Det vises til
fremlagt METAR rapport som viser at det var "freezing fog" som var årsaken til at flyet
som skulle operere klagers avgang ikke kunne lande på Torp.  

Kanselleringen er ikke kompensasjonsberettiget da årsaken var ekstraordinære
omstendigheter utenfor Wizz Airs kontroll. 

Wizz Air kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

I følge klager ble flyet kansellert om morgenen kl 07.05, to timer etter planlagt avgang.
Wizz Air har fremlagt metar for den angjeldende dag, som viser "freezing fog", men
knytter seg bare til perioden kl. 10.20-14.50. På grunn av at saken var så dårlig opplyst,
ble det sendt et brev til Wizz Air 8. mai 2018 med spørsmål om en kopi av klagers
booking/pnr historie, redegjørelse for planlagt avgang for W6 1216 og når flygningen ble
kansellert, samt trafikkloggen.
Selskapet fikk frist til 15. mai 2018. Selskapet har ikke svart.

Når Wizz Air ikke har svart på den siste henvendelsen fra nemnda, kan nemnda
ikke legge til grunn at Wizz Air har godtgjort at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet
.

Klageren har etter dette rett til standarderstatning 250 euro.

Vedtak

Transportklagenemnda - fly anbefaler at klageren gis medhold.