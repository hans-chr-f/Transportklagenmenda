Vedtak i Transportklagenemnda - Fly

Sammendrag

Krav om refusjon av utgifter ved kansellering.

Dato
17.04.2018

Saksnummer
2017-01262

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1172 fra Bergen (BGO) til Reykjavik (KEF)
24. april 2017 kl. 10.15. Flyvningen ble kansellert. Klager anfører at han ikke ble tilbudt
omruting før 28. april. 

Klager har, på bakgrunn av kanselleringen, fremsatt krav om refusjon av utgifter
til ubenyttet hotellovernatting til 293 pund, transport til 148 kroner og utgifter til
forhåndsbestilt spa til 83 pund.

Tjenesteyterne har i det vesentlige anført
Norwegians flyvning DY1172 fra Bergen til Reykjavik 24. april 2017 ble kansellert som
følge av kraftig snøfall i Oslo denne dagen. Alle avganger ble forsinket, og mer enn
femti flyvninger ble kansellert. Det planlagte kabinpersonalet for DY1172 denne dagen
oversteg som følge av værforholdene sin arbeidstid, og måtte ha sin lovpålagte hvile.
Klager ble booket om til ny flyvning neste dag, og har mottatt forpleining. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at kanselleringen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers erstatningskrav. Norwegian påpeker
at de har utbetalt 119,20 euro i refusjon.

Nemnda bemerker

Norwegians flyvning DY1172 fra Bergen til Reykjavik 24. april 2017 ble kansellert.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

Nemnda mener at værforholdene i dette tilfellet må anses som ekstraordinære
omstendigheter. Det var et kraftig snøvær i Oslo den aktuelle dagen som påvirket alle
flyvninger, og mer enn 50 flyvninger ble kansellert. 

Nemnda mener videre at de ekstraordinære omstendighetene ikke kunne vært unngått
eller overvunnet, til tross for at alle rimelige tiltak var truffet.

Det er opplyst at klager har fått refundert sine billettutgifter av Norwegian med 119,20
euro. 

Nemnda mener på denne bakgrunn at klager ikke har krav på standarderstatning etter
forordningen.

Nemndas flertall, forbrukerrepresentantene og nemndsleder, mener at klager i dette
tilfellet ikke fikk et tilfredsstillende omrutingstilbud. Norwegian informerte klager
om at det ikke var noen flyvninger til Keflavik før 28. april. Klager avlyste derfor sin
reise, som medførte tap for forhåndsbestilt opphold på AirBnB. Norwegian har ikke
kommentert hvorvidt det hadde vært mulig å omrute klager med andre selskap. Flertallet
mener derfor at Norwegian må dekke klagers tap. Det fremgår av dokumentasjonen at
bestillingene gjaldt for fire personer. Klagen gjelder to personer. Flertallet mener derfor
at klager skal ha dekket halvparten av dokumenterte kostnader til overnatting på totalt £
253.

Mindretallet, flyselskapenes representanter, mener det er tilstrekkelig bevist av
flyselskapet at det ikke fantes andre omrutingsalternativer. Klager er blitt opplyst om
at det ikke var mulig å ombookes før den 28. april. Da klager selv valgte å avbryte
kontrakten med flyselskapet, kan flyselskapet ikke være ansvarlig for forhåndsbestilt
opphold på AirBnB. 

I tråd med flertallets avgjørelse treffes slikt vedtak:

Vedtak

Transportklagenemnda - fly anbefaler at Norwegian betaler til klager erstatning for
utgifter til forhåndsbestilt opphold på £ 126,5.