Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
08.05.2018

Saksnummer
2017-01711

Tjenesteytere
Freebird Airline

Klager har i det vesentlige anført

Klager skulle reise fra Stavanger til Antalya den 15. juli 2017 kl 11.10 med flight FHY854,
Freebird Airline. Avgangen ble 6 timer og 50 minutter forsinket.

Klager krever standarderstatning med 400 euro per person i henhold til EU-forordning
261/2004.

Tjenesteyterne har i det vesentlige anført
FHY854 ble forsinket som følge av birdstrike, og flymaskinen måtte gjennomgå en teknisk
sjekk før det kunne settes i drift igjen. Freebird Airline viser til fremlagt dokumentasjon.
Det var ingen reservemaskiner tilgjengelige som kunne operere avgangen og dermed
forkorte forsinkelsen. 

Hendelsen er ikke kompensasjonsberettiget da årsaken var ekstraordinære
omstendigheter utenfor Freebird Airlines kontroll.

Freebird Airlines kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Slik nemnda ser det har flyselskapet Freebird Airlines godtgjort at verken forsinkelsen
eller de ekstraordinære omstendighetene kunne vært unngått selv om alle rimelige tiltak
var truffet:

Flyselskapet har fremlagt dokumentasjon for at forsinkelsen skyldtes kollisjon med fugl.
Kollisjon med fugl er en ekstraordinær omstendighet i forordningens forstand, jf EU-
domstolens avgjørelse i saken Peskova med flere av 04.05.2017 (C-315 / 15) avsnitt 26. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.