Vedtak i Transportklagenemnda - Fly

Sammendrag

Krav om standarderstatning

Dato
16.02.2023

Saksnummer
2022-01866

Tjenesteytere
KLM

Klager har i det vesentlige anført

To personer skulle reise den 7. april 2022 med KLM fra Oslo via Amsterdam til Edmonton.
Avgang kl. 11:50 med ankomst kl. 15:25.

På vei til flyplassen mottok klager melding om at KL1144 fra Oslo til Amsterdam var
forsinket i ca. 1 time og 15 minutter. Dette ville medføre at klager ikke kunne rekke sin
videre forbindelse fra Amsterdam. Klager kontaktet KLM og fikk booket om reisen via
London og Vancouver, noe som medførte at klager ankom Edmonton ca. 8 timer senere
enn planlagt.

Klager krever standardkompensasjon.

Tjenesteyterne har i det vesentlige anført
KLM har ikke inngitt tilsvar til nemnda.

Til klager har KLM anført at de ikke kan imøtekomme klagers krav om erstatning,
ettersom opprinnelig flyvning til Edmonton ikke var forsinket.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. KLM
har tross oppfordring unnlatt å svare nemnda.

Nemnda legger til grunn at klagers flyvning fra Oslo til Amsterdam ble forsinket slik
at klager ikke ville rekke sin videreforbindelse til Edmonton. Nemnda legger videre
til grunn at klager ble ombooket via London og Vancouver, og ankom sitt endelig
bestemmelsessted rundt 8 timer forsinket.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Klager hadde kjøpt gjennomgående billetter og KLM er dermed ansvarlig når
forsinkelsen på første fly medfører at klager ikke rekker sin videreforbindelse. Klager
ankom som følge av dette sitt endelige bestemmelsessted omkring 8 timer forsinket. Det
er ikke godtgjordt at forsinkelsen skyldes ekstraordinære omstendigheter og klager har
dermed krav på standarderstatning med 600 EUR pr. person, totalt 1200 EUR.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Bransjerepresentant Gagnes fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at KLM utbetaler standarderstatning med 600 EUR pr
person