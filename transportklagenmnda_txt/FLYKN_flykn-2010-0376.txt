Vedtak i Transportklagenemnda - Fly

Sammendrag

Krav om refusjon av gebyr på grunn av kansellering.

Dato
22.02.2012

Saksnummer
376/10F

Tjenesteyter
Expediano

Krav om refusjon av gebyr på grunn av kansellering.

Klager har i det vesentlige anført:

Klager skulle med sin familie reise fra Seoul til Beijing 6. august 2010 med CA124. Da denne
avgangen ble kansellert bestilte de ny billett via Expedia.no.

Klager har fått refundert flybillettene, men de har blitt belastet et gebyr på NOK 160 per pers
som de også ønsker å få refundert. Klager mener de ikke skal belastes for dette gebyret siden
det ikke er deres feil at denne avgangen ble kansellert.

Det vises for øvrig til klagers brev.

Expedia.no har i det vesentlige anført:

Expedia har vært i kontakt med flyselskapet som bekrefter at NOK 160 er et avbestillingsgebyr
som dessverre ikke er refunderbart.

Dersom klager hadde kontaktet Expedia.no og endret den kansellerte avgangen per e-post
eller telefon i stedet for å kjøpe ny billett, så hadde de unngått å bli belastet for dette gebyret.

Expedia.no kan dessverre ikke imøtekomme klagers krav.

Nemnda bemerker:

Enhver passasjer som har rettigheter i medhold av luftfartsloven, forskrifter gitt i medhold
av luftfartsloven, avtale om yting av tjenester som faller innenfor luftfartslovgivningens
virkeområde, samt andre regler og rettsprinsipper som har betyding for forholdet mellom
passasjeren og tjenesteyteren, har rett til å klage til flyklagenemnda over antatt brudd på sine
rettigheter, jf. forskrift om klagenemnd for flypassasjerer § 1-3.

Nemnda legger på bakgrunn av de foreliggende opplysninger til grunn at det er Air China som
i dette tilfellet har tatt et gebyr i forbindelse med refusjon av billettutgifter etter kansellert
flygning. Dette er i så fall et forhold Expedia.no ikke kan lastes for. Et eventuelt krav må rettes
mot Air China, og en eventuell tvist vil falle utenfor flyklagenemndas virkeområde.

Saken blir etter dette å avvise.

Vedtak:

Saken avvises

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines