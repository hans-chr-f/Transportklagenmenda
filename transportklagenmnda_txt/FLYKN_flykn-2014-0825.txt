Vedtak i Transportklagenemnda - Fly

Sammendrag

Krav om erstatning for nektet forsendelse av bagasje.

Dato
17.03.2015

Saksnummer
825/14F

Tjenesteyter
Norwegian Air Shuttle ASA

Krav om erstatning for nektet forsendelse av bagasje.

Klager har i det vesentlige anført:

Klager reiste fra Oslo til Alicante den 2. september 2013 med DY1791. Hun hadde på forhånd
fått bekreftet av Norwegian at hun kunne sende et maleri på 135 x 135 cm som vanlig
bagasje.

Da klager skulle sjekke inn ble hun fortalt at bildet var for stort til å sendes som vanlig bagasje.
Det endte med at klager ikke fikk sendt bildet med flyet. En venninne av klager måtte sende
bildet som cargo med et annet flyselskap, pris kroner 2 266.

Klager krever refusjon av utgifter til cargo, kroner 2 503, samt refusjon av bagasjegebyr,
kroner 89, og utgifter til transport i Alicante, kroner 440.

Det vises for øvrig til klagers brev.

Norwegian har i det vesentlige anført:

Klager opplyste at hun skulle frakte et maleri på 135 x 135 cm. Dette bestrides ikke, men
fremlagt rapport fra flyplassen viser at bildet var større når det var pakket i emballasje.

Klager ble informert om at Norwegian kunne gjøre et forsøk til tross for størrelsen, men at de
ikke kunne love at maleriet ville kunne lastes om bord. Det viste seg til slutt at bildet var for
stort til å bli fraktet om bord på DY1791.

På bakgrunn av dette kan Norwegian ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at Norwegian på
forhånd aksepterte å ta med et maleri på 135 x 135 cm.

Det står påstand mot påstand hvor stort maleriet var når det var pakket inn.

Nemnda finner det på bakgrunn av de foreliggende opplysninger mer sannsynlig at bildet
ferdig innpakket overskred 135 x 135 cm enn at det ikke gjorde det. Nemnda viser til klagers
opplysninger om at bildet var 132 x 132 cm og at det var pakket inn i flere lag bobleplast.
Hun opplyser videre at maleriet var avstivet på begge sider med plater av trevirket som gikk
utenfor maleriet.

Nemnda legger etter dette til grunn at bildet var for stort til å kunne sendes med flyet, og at
Norwegian således var berettiget til å avslå og ta det med.

Nemnda finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.