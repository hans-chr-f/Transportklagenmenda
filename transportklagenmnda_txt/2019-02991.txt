Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.06.2020

Saksnummer
2019-02991

Tjenesteytere
Lufthansa German Airlines

Klager har i det vesentlige anført

Klager med reisefølge (til sammen fire personer) skulle fly fra Palma til Oslo via Frankfurt
den 20. april 2019. LH1159 fra Palma til Frankfurt ble forsinket, slik at klager mistet sin
videreforbindelse til Oslo. 

Klager måtte sitte i ventehallen i Palma i påvente av nytt fly. De fikk nytt fly sent på
kvelden. De fikk utdelt matkuponger i ventetiden. I Frankfurt fikk reisefølget middag og
hotellrom ved flyplassen til neste dag, og booket om til et fly til Oslo kl. 09.45. 

Klager fikk først skriftlig beskjed om at de var berettiget erstatning på 400 euro per
person, og at dette ville bli utbetalt. Når de purret på utbetalingen fikk de beskjed om at
forsinkelsen skyldtes syk kabinpersonale. Sykdommen skal ha oppstått da en passasjer
hadde medbrakt en veske på flyet som kabinpersonalet reagerte på.  

Lufthansa er ansvarlig for å ha tilstrekkelig med besetningsmedlemmer. Sykdom kan
oppstå uten at dette er ekstraordinært.  Kun én ansatt ble syk av vesken, og ingen
passasjerer. Lufthansa burde klart å håndtere tilstrekkelig crew ved mangel på ett
besetningsmedlem. 

Lufthansa informerte om at de ville utbetale standarderstatning. Klager har i god tro
foretatt økonomiske disposisjoner basert på denne lovnaden.  Klager poengterer til slutt
at de var en familie på fire som måtte tilbringe en ferie på flyplasser.

Tjenesteyterne har i det vesentlige anført
LH1159 fra Palma til Frankfurt den 20. april 2019 ble forsinket grunnet en sterk lukt av
veske som lakk fra hattehyllen. Et besetningsmedlem måtte bli sendt til sykehuset for å
bli sjekket.  Basert på dette vil ikke Lufthansa imøtekomme klagers krav om erstatning. I
henhold til EU-forordning 261/2004  er fritakelse fra ansvar aktuelt i situasjoner som kan
betegnes som ekstraordinære omstendigheter.

Nemnda bemerker

Kansellering gir rett til standarderstatning med mindre flyselskapet kan godtgjøre
at kanselleringen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf. EU-forordning 261/2004 artikkel 5.
Rett til standarderstatning utløses også ved forsinkelse som medfører at passasjerene
kommer frem til det endelige bestemmelsesstedet mer enn tre timer etter det planlagte
ankomsttidspunktet, jf EU-forordning 261/2004 artikkel 6 jf. artikkel 7 jf. artikkel 5 nr 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid
til annen. Flyselskapet må være forberedt på dette, og må ha en beredskapsplan for
håndtering av påregnelig sykdom. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå uregelmessigheter på en eller flere
avganger. Dette må vurderes konkret.

At et medlem i kabinpersonalet må på sykehuset pga. reaksjon på en væske medbragt av
passasjer ombord, vil i utgangspunktet kunne regnes som ekstraordinært, med den følge
at klager ikke har rett på standarderstatning i henhold til EU-forordningen. 

I saken her skrev imidlertid Lufthansa Customer Relations i epost til klager 9 mai 2019
at de i henhold til god kundeservice ikke vil at klager skal måtte vente, og at de derfor
har tatt en rask avgjørelse i klagers favør: De vil imøtekomme kravet om kompensasjon
med 400 euro per passasjer for forsinkelsen med glede, og ba samtidig opplyst klagers
kontonummer for utbetaling. Klager oversendte IBAN-nummer samme dag. Nemnda
er av den oppfatning at Lufthansa derved ga den konkrete klager et bindende tilbud
som klager aksepterte, og at det derved var inngått en bindende avtale om utbetaling av
standarderstatning. Flyselskapet kan da ikke ensidig gå fra avtalen så lang tid senere , slik
selskapet her gjorde i epost av 25 juni 2019. 

Nemnda er av den oppfatning at klager uavhengig av årsaken til forsinkelsen bør få
medhold i sitt krav om standarderstatning på 400 euro per person, til sammen 1600 euro
i denne saken på avtalegrunnlag.

Vedtak

Transportklagenemnda-fly anbefaler at Lufthansa utbetaler 400 euro per person til
klager, til sammen 1600 euro.