Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.02.2021

Saksnummer
2020-01592

Tjenesteytere
SAS

Klager har i det vesentlige anført

Klager skulle reise fra Lakselv til Amsterdam via Tromsø og Oslo den 6. februar 2020 på
følgende reiserute: 

WF 951  LKL TOS avg 06.20 07.10
SK4409 TOS OSL avg 08.35 10.30
SK 827  OSL AMS avg 16.30 18.25

Dagen før avreise mottok klager beskjed om at SK4409 mellom Tromsø og Oslo med
avgang kl 08.35 var kansellert. Klager ble booket om til ny avgang med SK4417 fra
Tromsø kl 13.50. Men dette flyet ble forsinket slik at klager mistet SK827 fra Oslo. Klager
ble booket via København kl 18.00 med SK461 og videre med SK549 kl 20.05, og ankom
endelig bestemmelsessted mer enn tre timer forsinket. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige anført:

SK4409 ble kansellert grunnet risiko for underkjølt regn og lav sikt ved Oslo lufthavn
Gardermoen.

Nemnda bemerker

Flyselskapet SAS har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klagers flyvning ble kansellert og at han kom mer
enn tre timer forsinket frem til sitt endelige bestemmelsessted Amsterdam. Klager
har fremsatt krav om standardkompensasjon 400 euro for hendelsen i henhold til EU-
forordning 261/2004. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

SAS har som nevnt ikke avgitt uttalelse til nemnda. Til klager har flyselskapet uttalt
at SK4409 ble kansellert grunnet dårlige værforhold. Uttalelsen er imidlertid ikke
dokumentert. Selskapet har følgelig ikke godtgjort at kanselleringen skyldtes en
ekstraordinær omstendighet som ikke kunne vært unngått. Klager har etter nemndas syn
derfor krav på standardkompensasjon på 400 euro.

Vedtak

Transportklagenemnda-fly anbefaler at SAS utbetaler 400 euro.