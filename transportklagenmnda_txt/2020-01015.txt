Vedtak i Transportklagenemnda
- Kollektivreiser

Sammendrag

Billett kjøpt for sent / krav om frafall av gebyr

Dato
25.08.2020

Saksnummer
2020-01015

Tjenesteytere
AtB AS

Klager har i det vesentlige anført

Klager ble ilagt gebyr 6. mars 2020. Klager forklarer at hun og hennes kjæreste ble ilagt
gebyr fra AtB. Klager anfører at de så bussen komme i et lyskryss da de var ca. 20 meter
fra bussholdeplassen. Videre anfører klager at de løp til bussholdeplassen og nådde den
i det øyeblikket bussen ankom holdeplassen. Klager forklarer at ifølge AtB var dette kl.
17:45. 

Klager anfører at de kjøpte billett idet de nådde bussholdeplassen og at billetten var
gyldig idet de steg ombord på bussen, hvilket vil si at billetten var gyldig idet øyeblikket
de steg ombord på bussen og derfor i henhold til lovverket. Klager forklarer at det kan
ha kommet dårlig frem i klagen som ble sendt til AtB var at de skrev at de kjøpte billetten
idet de steg ombord i bussen. Klager forklarer at dette kan ha blitt tolket som at de
var kommet ombord i bussen før billetten var gyldig, noe klager anfører at hun ikke
mente med denne forklaringen. Det fremkommer fra billettkvitteringen at billetten ble
kjøpt kl. 17:46. Klager anfører at de har et vitne som bekrefter at de steg ombord på
bussholdeplassen på Olav Tryggvasons gate 3. Dette ble notert i hendelsesrapporten og
på gebyrene de mottok. 

Videre forklarer klager at bussen lukket dørene og kjørte fra bussholdeplassen. Klager og
kjæresten fikk vite av AtB at bussen kjørte fra holdeplassen kl. 17:46. Dette mener klager
og kjæresten at stemmer. Klager forklarer at de vet derimot ikke hvor lenge bussen sto
på holdeplassen og at de var de siste som steg ombord i bussen. 

AtB har fortalt at billettkontrollen startet kl. 17:46 bare noen meter fra holdeplassen
klager og hennes kjæreste gikk om bord. Klager forklarer at det er i underkant av 300
meter mellom holdeplassene og det tar rundt 30 sekunder mellom holdeplassene, hvis
ikke mindre. Av de klokkeslettene de har fått tilsendt av AtB, med det detaljnivået de
har, vil alle billetter kjøpt mellom kl. 17:46 og 17:47 være ugyldige billetter for denne
holdeplassen. 

Ifølge kartbildet klager mottok fra AtB, som viser bussens faktiske passeringstider vil
klager påpeke at den første passeringstiden dokumentert er kl. 17:45 et stykke fra
holdeplassen. Klager anfører at klokken har derfor etter all sannsynlighet gått fra kl.
17:45 til 17:46 like etter at bussen ankom holdeplassen. Klager og kjæresten står fast på
at de kjøpte billett i henhold til AtBs transportvedtekter nr. 3. 

Klager har i senere tid blitt oppmerksom på et lignende tilfelle som fikk en positiv
tilbakemelding ved klage til Transportklagenemnda og viser til saksnummer 2018-01475.
I denne saken presiseres det at tidspunkt for kjøp av billett og start av kontroll angis
i minutter og ikke sekunder. Klager mener at siden det er så kort distanse mellom
holdeplassene finnes det ikke tilstrekkelig bevis for at billettene var kjøpt etter at
kontrollen var startet. 

Etter at klager har mottatt AtB sitt tilsvar i saken legger klager til at når det gjelder
bestemmelsen i AtB sine transportvedtekter nr. 3 punkt b som AtB mener klager har
brutt, har ikke AtB noen annet rettslig grunnlag for at vedtekten har blitt brutt utover
det at billetten ble kjøpt i det samme minuttet som billettkontrollen ble påbegynt. På
kartbildet som AtB har fremlagt kan det leses av at bussen ikke forlot holdeplassen før
kl. 17:46. Mer nøyaktighet om hvor lenge bussen stod på holdeplassen er ikke beskrevet.
Klager presiserer at klagers billett var ifølge kvitteringen gyldig fra kl. 17:46. Klager mener
at det at AtB starter sin kontroll fra før bussen har kjørt fra holdeplassen hun gikk om
bord på, ikke er rettslig grunnlag nok til å finne henne skyldig i en slik påstand. 

Klager legger til at hennes kjæreste har sendt e-post til både AtB og Nokas, samt tatt
kontakt via telefon til begge parter for å oppklare det hun mener er feilinformasjon
og tilbakeholdelse av kritisk informasjon. Klagers kjæreste har ikke fått svar på sine
henvendelser. Klager mener at AtB feilinfomerer når de fremstiller det i sitt tilsvar som
om klager har kommet med to ulike forklaringer på hendelsesforløpet. Dette stemmer
ikke. Klager ønsker derfor å presisere at uttrykket "I det vi steg ombord" ikke betyr at
man står på busen og kjøper billett slik AtB tolket forklaringen som. Klager presiserer
videre at billetten var gyldig i henhold til AtB sine transportvedtekter, da det står at
billetten skal være gyldig for hele reisen og fra man går inn på bussen. Videre vedkjenner
AtB at det står nevnt et vitne på gebyret, men påstår at klager sa til kontrolløren at
hennes kjæreste var hennes vitne. AtB forklarer videre at det ikke nevnes noe vitne i
kontrollrapporten. Dette mener klager er feilinformasjon fra kontrolløren og AtB sin
side. Klager presiserer at dette er grunnen til at hennes kjæreste har kontaktet Nokas og
AtB. Klager anfører at under kontrollen ble hun og kjæresten hennes spurt om hvilken
holdeplass de gikk ombord og klager svarte da Olav Tryggvasons gate 3. En tredjeperson
kom frem og bekreftet klager og hennes kjæreste sin forklaring. Klager forklarer at dette
var en dame i 20/30- årene. Klager forklarer at kontrolløren skrev på gebyret til hennes
kjæreste at det kom frem et vitne og hadde lovet at han skulle skrive mer utfyllende i
kontrollrapporten da han kom tilbake på kontoret. Klager presiserer at dette ble hun og
kjæresten hennes forsikret om opptil flere ganger. Klager skrev derfor motvillig under
på gebyret, mot at kontrolløren skulle holde sitt ord og skrive inn dette i loggen. Klager
forklarer at kontrolløren forsvarte sin handling om å ikke skrive en bedre forklaring om
vitne på gebyret med at det var for liten plass på gebyret til slik informasjon. Klager
mener dette var en god forklaring og er noe som kan sees av gebyrslippen som ble sendt
inn til Nokas og AtB i forbindelse med hennes kjæreste sine henvendelser dit. 

Klager legger til at hun blir provosert av at kontrolløren i ettertid har forklart at klager
og hennes kjæreste var hverandres vitne, da dette aldri kom opp under samtalen med
kontrolløren. Klager har forståelse for at hun ikke kan ha et vitne som hun er i et forhold
til og som står i samme situasjon. Klagers kjæreste var ikke hennes vitne i saken. Klagers
kjæreste har sendt klage til Nokas på grunn av dette og forsøk å komme i kontakt med
AtB. Klager har ikke lykkes i å få svar på dette. Klager har også bedt om alternative
bevis for henness påstigning, slik som videoopptak. Klager skjønner nå at det var en
feilvurdering å ikke be om vitnes personinformasjon siden AtB nå utnytter dette. 

Klager tviler ikke på loggen. Klager mener at det at bussen kom til holdeplassen kl.
17:45 ikke betyr at hun gikk om bord i bussen kl 17:45. Ettersom AtB ikke bruker
sekunder i sin tidsmåling av bussens posisjon kan det skille et sekund fra bussen kom til
holdeplassen kl. 17:45 og til klokken var blitt 17:46.  Klager presiserer at ordbruken i de
ulike forklaringene var forskjellig for å unngå å kunne bli tatt på teknikaliteter tilknyttet
ordbruk. I AtB sitt svar til klager refererer de til hennes kjæreste i dette avsnittet, men
hun går ut ifra at det tiltenkt hennes også. 

Klager mener fortsatt at saken hennes og kjærestens er svært lik sak 2018-01475, på
bakgrunn at det kom frem et tredjepersonsvitne som bekreftet at de steg ombord på
bussen på forrige holdeplass, at det er kort avstand mellom holdeplassene og at bileltten
ble kjøpt samtidig med kontrollstart. Klager legger vekt på at det ikke ligger en saklig
grunn til at hun må betale et gebyr for ugyldig billett ettersom AtB sine vedtekter ble
fulgt. Klager mener at AtB utnytter smutthull i vedtektene ved å kreve inn penger fra
betalende studenter som kan vise til en god betalingshistorikk hos AtB fra tidligere år. 

Klager legger til at hun mottok et inkassovarsel fordi AtB ikke hadde registrert at saken
var klagd videre til Transportklagenemnda. Inkassovarselet ble slettet, men det tok mye
tid og krefter, dette har vært en påkjenning for klager. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 6. mars 2020 fordi hun ikke kunne fremvise gyldig billett, da
billetten var kjøpt etter kontrollstart. AtB gikk over til åpen billettering i forbindelse
med ny rutestruktur i Trondheim den 3. august 2019. Ved åpen billettering kan den
reisende gå om bord i bussen uten å registrere/validere eller vise frem billetten for
sjåfør, så lenge billetten er kjøpt/aktivert før påstigning. Det fremgår klager at AtB
sine transportvedtekter at billetten må være aktivert/kjøpt før man går om bord i
transportmiddelet. 

Det er den reisendes ansvar å kunne fremvise gyldig billett ved en eventuell kontroll.
Dersom billetten er registrert samtidig eller etter kontrollstart, vil dette anses som å reise
uten gyldig billett. Dersom man ikke kan fremvise gyldig billett ved kontroll ilegges det
tilleggsgebyr.

Klager har opplyst at hun gikk om bord på Olav Tryggvassons gate 3 og hevder det var et
vitne som bekreftet dette til kontrollørene. Det vil normalt fremgå av kontrollrapporten
i de tilfellene hvor tredjepersoner involverer seg i kontrollen. Det nevnes ikke et
vitne i kontrollrapporten, men det står nevnt "vitne" i gebyret til klager. AtB kontaktet
vakthavende hos AtB sin leverandør av kontrollørtjenester som snakket med kontrollør
1139 som gjennomførte kontrollen. Ifølge kontrolløren var klager og kjæresten
hverandres vitner, og det var derfor ikke en tredjeperson som bekreftet deres historie.
Klagers kjæreste ble ilagt gebyr på samme grunnlag og er klager i sak 2020-01016. AtB
mener at saken stiller seg annerledes når de bekrefter hverandres historie, siden de
begge ble ilagt gebyr, enn dersom det hadde vært en tredjeperson som hadde bekreftet
dette. 

Billetter som kjøpes etter at man har gått om bord i bussen anses i utgangspunktet
ikke som gyldig for den aktuelle reisen. Dette betyr at billetten ikke kan kjøpes når som
helst i løpet av reisen. På bakgrunn av dette begynner kontrollørene starttidspunktet
for billettkontrollen når kontrollørene observerer bussen, og tidligst etter at bussen er
observert forlatt forrige holdeplass. Kontrolløren skal påse at de er de siste som går om
bord i bussen ved kontroll, for å påse at passasjerene har betalt for reisen før de gikk om
bord i bussen. 

AtB har forståelse for at det kan foreligge særskilte tilfeller der tidspunkt for billettkjøp
og start av kontroll kan være samme klokkeslett i de tilfellene kunden kjøper bilett
rett før eller samtidig med at man går om bord i bussen. Før AtB endret til åpen
billettering ville sjåførene i slike tilfeller kunne bekrefte at kundene fremviste billett
ved forrige holdeplass. Ved åpen billettering har man ikke muligheten til dette, siden
passasjeren ikke trenger å vise billett ved ombordstigning. AtB kan ikke kun legge klagers
forklaring til grunn, og undersøker derfor om det foreligger forhold i saken som kan
bekrefte forklaringen. Klager har i denne saken oppgitt to ulike hendelsesforløp for
når billetten ble kjøpt, enten samtidig som med at bussen kom til bussholdeplassen
som ifølge sanntidsinformasjonen var kl. 17:45 eller da hun gikk om bord i bussen som
ifølge AtB sine transportvedtekter ansvarliggjør passasjeren i tilfelle billettkontroll, jfr.
transportvedtektene nr 6.2. Sanntidsloggen sett i sammenheng med klagers forklaring
gjør ikke saken bedre belyst. Videre er vitnet i saken klagers kjæreste som er klager i en
annen sak hos Transportklagenemnda. AtB mener derfor det ikke foreligger formildende
omstendigheter i saken som tilsier at AtB kan legge kundens forklaring til grunn og
omgjøre gebyret. 

Klager har vist til en tidligere behandlet sak hos Transportklagenemnda, sak 2018-01475,
hvor klager i saken fikk medhold i et lignende saksforhold. I denne saken ble det
bekreftet av sjåføren at passasjeren hadde gått om bord på den forrige holdeplassen. En
slik bekreftelse foreligger ikke i denne saken. Da det er flere holdeplasser i Trondheim
med kort reisetid mellom holdeplassene og så lenge man ikke kan bekrefte at kunden
faktisk har gått om bord ved forrige holdeplass, vil hensikten med å starte kontrollen
samtidig som kontrollørene ser bussen, falle bort. AtB ønsker å understreke at det ikke
hevdes at klager lyver om dette, men på prinsipielt grunnlag må AtBs transportvedtekter
følges og det må foreligge særskilte forhold dersom en skal fravike det generelle
utgangspunktet med at billetter kjøpt samtidig med kontrollstart ikke regnes som en
gyldig billett. 

På bakgrunn av dette og begrunnelse gitt i tidligere svar til klager opprettholder AtB sin
tidligere avgjørelse i saken.

Nemnda bemerker

Klager krever frafall av gebyr da det anføres at klager hadde gyldig billett ved
ombordstigning. Det er fremlagt dokumentasjon på at billetten ble aktivert og var gyldig
kl. 17:46. 

AtB har anført at kontrollen ble startet kl. 17:46, slik at billett ble kjøpt etter kontrollstart.
Det er videre vist til at linje 2 ankom holdeplassen Olav Tryggvasons gate 3 klokken 17:45,
før den kjørte videre
igjen klokken 17:46, og at klager gikk på før billetten ble kjøpt. 

Det fremgår av AtBs transportvedtekter § 3 bokstav b at passasjeren skal ha gyldig billett
og oppfylle vilkårene for billettkategorien ved påstigning. 

Nemnda finner grunn til å vise til at klager selv i sin klage til AtB opplyste at det ble kjøpt
billett i det klager gikk ombord, noe som støtter opp under at klager ikke hadde billett
ved påstigning. Billetten ble kjøpt kl. 17:46, da bussen dro fra holdeplassen. Det var
således grunnlag for ileggelse av gebyr.

Nemnda vil imidlertid bemerke at AtB skriver at «På bakgrunn av dette begynner
kontrollørene starttidspunktet for billettkontrollen når kontrollørene observerer bussen,
og tidligst etter at bussen er observert forlatt forrige holdeplass.» 

Med en praksis hvor kontrollør starter kontroll når man først observerer bussen eller når
man ser at den forlater forrige holdeplass, vil man risikere å få et starttidspunkt som er
samtidig med når passasjerer har kjøpt billett på forrige stopp når stoppene er rett etter
hverandre, og man ikke har sekundtid. 

I dette tilfellet er det ifølge google 280 m mellom stoppene, og kl. 17.46 kjørte bussen
over en bro som gjør den synlig fra stoppet hvor kontrollørene sto. 

Etter nemndas syn ville bruk av sekundtid kunne avklare en del usikkerhetsmomenter.

Vedtak

Transportklagenemnda for kollektivtransport finner ikke å kunne anbefale at klager gis
medhold.