Vedtak i Pakkereisenemnda

Sammendrag

Saken gjelder uriktig hotellbeskrivelse, Mallorca.

Dato
21.05.2013

Saksnummer
237/12

Tjenesteyter
Travelnett Ski

Sakens dokumenter ble lagt frem.

Klager: X

Turarrangør: Travelnett Ski

Antall reisende: 2

Reisens pris: 17.490

Saken gjelder:

Saken gjelder uriktig hotellbeskrivelse, Mallorca.

Klager anfører at sjåføren som skulle hente på flyplassen ikke dukket opp.

Etter å ha fått annen sjåfør, ble de kjørt til feil hotell, nemlig Lively Hotel i Magaluf og ikke
Lively Hotel i Porto Nova, som de skulle til. De tok da taxi dit.

Det viste seg å være et ungdomshotell, og damen i resepsjonen spurte med en gang om hun
skulle ringe reisebyrået for dem og forhøre seg om annet hotell.

Klager ringte så Ski Reisebyrå, som ved en videre henvendelse til Sun Hotels fikk høre at
hotellomtalen «Only adults» var misvisende - det skulle ha stått at det var et hotell for voksen
ungdom.

Klager måtte tilbringe første natten på dette hotellet og sov ikke.

Først kl.0730 ble det stille. Deretter fikk de byttet hotell, hvor de i tillegg til frokost, som de
skulle ha, også fikk tilbud om middag i 10 dager.

Dette benyttet de seg av flere kvelder.

Klager synes at både Sun Hotels og reisebyrået ordnet alt til det beste ut fra at det var
høysesong og få valgmuligheter. De mener seg likevel berettiget til en kompensasjon fra Sun
Hotels fordi ordlyden i hotellomtalen sa «Only adults».

Dette førte til at de bestilte det hotellet og som gjorde at ferien totalt sett ikke ble som
forventet. Det er for øvrig ikke riktig som opplyst av reisebyrået at de har fått 100 euro av Sun
Hotels som kompensasjon.

Ski Reisebyrå anfører at klager selv hadde plukket ut hotellet, men at det var
feilinformasjon i beskrivelsen. Detter er nå rettet opp ved at omtalen sier at det er et
hotell for voksen ungdom. Klager har fått dekket alle sine utlegg og har fått 100 euro av
Sun Hotels.

Nemnda bemerker:

Reklamasjonsnemnda legger til grunn at det er enighet om at feilinformasjonen om hotellet
gjorde at klager bestilte «feil» hotell - et ungdomshotell.

Feilen ble avhjulpet og rettet opp ved at hun fikk et fullt tilfredsstillende annet hotell etter en
natt, men dette var beliggende et annet sted enn der klager opprinnelig hadde bestilt.

Etter reklamasjonsnemndas syn bør klager få en viss kompensasjon i tillegg til å få dekket sine
direkte utlegg på grunn av feilen.

Nemnda forstår det slik at hun har hatt ca. 65 euro i direkte utlegg - tilsvarende kr.480,-. Hun
har fått utbetalt kr.855,- i underkant av kr.400,- utover de direkte utlegg. De fikk også en del
gratismiddager på hotellet.

Etter en helhetsvurdering finner Reklamasjonsnemnda at klager bør få ytterligere kr.500,- i
kompensasjon.

Vedtak:

Reklamasjonsnemnda for pakkereiser anbefaler at det gis ytterligere kr.500,- i prisavslag.

Vedtaket var enstemmig.