Vedtak i Transportklagenemnda - Fly

Sammendrag

Krav om standardkompensasjon og billettrefusjon. Norwegian sendte tekstmelding
med feilaktig informasjon om kansellering, og klager kjøpte nye billetter i mellomtiden.

Dato
11.02.2020

Saksnummer
2019-01298

Tjenesteytere
Norwegian Air Shuttle
Gotogate - Marco Polo

Klager har i det vesentlige anført

Klager hadde kjøpt billetter med Norwegians flyvning DY535 fra Stavanger (SVG) til Oslo
lufthavn (OSL) den 21. februar 2019 kl. 13.25 for to passasjerer. 

På avreisedagen kl. 09.23 mottok klager en tekstmelding fra Norwegian med informasjon
om at flyvningen var kansellert som følge av teknisk feil. Klager ringte til kundeservice,
hvor han fikk beskjed om at det ikke var noe de kunne gjøre, og at klager måtte ordne
dette på egen hånd. Han bestilte derfor umiddelbart billetter med SAS' flyvning SK4024
for unngå særlige forsinkelser på reisen. Senere, kl. 09.44, mottok klager ny SMS
med informasjon at DY535 ikke var kansellert likevel. På dette tidspunktet hadde
klager allerede bestilt nye billetter. Da han ankom Stavanger lufthavn kontaktet han
Norwegians skranke med ønske om å få refundert billettene som følge av hendelsen.
Dette ble notert av Norwegian. 

Klager hørte ingenting fra Norwegian, og sendte inn et krav om refusjon 24. februar. Han
har vist til at han skulle ha en operasjon i Oslo, og at det derfor var viktig at han kom
frem til riktig tid. Norwegian besvarte hans henvendelse neste dag, med informasjon om
at flyvningen var forsinket med fire minutter. 

Som følge av det ovennevnte har klager fremsatt krav om standardkompensasjon i
henhold til EU-forordning 261/2004 på 250 euro pr. person, samt refusjon av utgifter til
nye flybilletter på kroner 1 524 pr. person.

Tjenesteyterne har i det vesentlige anført
Etter en feil fra Norwegians side, ble det kl. 09.23 den 21. februar 2019 sendt
en tekstmelding til passasjerene om at flyvning DY535 fra Stavanger til Oslo var
kansellert. 21 minutter senere, kl. 09.44, ble feilen rettet, og informasjon ble gitt om
at flyet var i rute. Flyvningen gikk deretter som normalt, og var fremme ved endelig
bestemmelsessted med en forsinkelse på fire minutter. Innen feilen var rettet, hadde
klager imidlertid kjøpt nye flybilletter med et annet selskap. 

Norwegian har imøtekommet klagers krav om billettrefusjon. 

Selskapet har imidlertid bestridt klagers krav om standardkompensasjon i henhold til
EU-forordning 261/2004 på 250 euro for to passasjerer. Retten til standarderstatning
gjelder når en flyvning blir kansellert. Klagers flyvning ble derimot ikke kansellert. Feilen
ble rettet etter kort tid, og passasjerene hadde anledning til å reise som normalt. Retten
til standarderstatning er ment til å kompensere for det irreversible tapet av tid som
passasjerer lider ved en faktisk kansellering eller forsinkelse. Dette hensynet gjør seg ikke
gjeldende i denne saken. 

På bakgrunn av det ovennevnte har Norwegian avvist klagers krav om
standardkompensasjon.

Nemnda bemerker

Klager mottok tekstmelding om at flyvningen var kansellert, noe som viste seg å ikke
stemme. I mellomtiden kjøpte klager billetter med SAS. 

Norwegian har opplyst at klagers billettutgifter vil bli refundert, og klagers gjenstående
krav er standardkompensasjon i henhold til EU-forordning 261/2004. 

Nemnda kan ikke se at klager har krav på standardkompensasjon i dette tilfellet. Det
er uheldig at klager mottok feilaktig informasjon fra selskapet, slik at han kjøpte nye
billetter før feilen ble rettet. Han har imidlertid mottatt refusjon av sine billettutgifter.
Han har etter nemndas syn også krav på å få dekket mellomlegget til SAS-billetter,
fordi selskapet ikke har oppfylt sin omrutingsplikt. Rett til standardkompensasjon gjør
seg først gjeldende i de tilfeller hvor passasjeren opplever en faktisk forsinkelse eller
kansellering. Det er ikke tilfelle her.

Vedtak

Transportklagenemnda - fly anbefaler ikke at klager gis medhold i sitt krav om
standardkompensasjon, men anbefaler at Norwegian refunderer klagers billettutgifter og
mellomlegget til SAS-billetter, dersom dette ikke allerede er gjort.