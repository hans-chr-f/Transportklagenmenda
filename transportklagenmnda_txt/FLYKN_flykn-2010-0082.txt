Vedtak i Transportklagenemnda - Fly

Sammendrag

Krav om dekning av merutgifter på grunn av forsinkelse.

Dato
20.11.2010

Saksnummer
82/10F

Tjenesteyter
Lufthansa German Airlines

Krav om dekning av merutgifter på grunn av forsinkelse.

Klager har i det vesentlige anført:

Klager og hans kone skulle fly fra Oslo via Frankfurt til Qatar tur/retur med utreise den 31.
januar 2010. Flyet fra Oslo var forsinket slik at de ikke rakk sin videreforbindelse fra Frankfurt
til Qatar. Klagerne reiste første strekning fra Oslo til Frankfurt med Lufthansa. Da klagerne
ikke rakk sin opprinnelige flyvning fra Frankfurt til Qatar på grunn av forsinkelsen, ble klagerne
omrutet av Lufthansa til Colombo. Utreisen gikk greit.

Da klagerne skulle starte på sin hjemreise 19. februar med Qatar Airlines, fikk de beskjed
om at de var strøket fra listen over passasjerer på grunn av ikke fremmøte på Qatars fly fra
Frankfurt ved utreise. Klagerne måtte da kjøpe nye returbilletter og kom seg ikke av gårde før
22. mars. De betalte selv for hotellovernattingene.

Klagerne har klaget til Lufthansa som har vært i kontakt med Qatar Airlines. Klagerne har også
selv klaget til Qatar Airlines som viser til at dette er Lufthansa ansvarlig for.

Klagerne krever erstattet utgifter til flybilletter hjem, dekning av hotellutgifter og tapt
arbeidsfortjeneste for en dag. De ber også om kompensasjon for den svært ubehagelige
situasjon de ble satt i.

Lufthansa har ikke avgitt uttalelse til nemnda. Til klager har Lufthansa i det vesentlige
anført:

I tilfeller der passasjerer blir ombooket på grunn av flyforsinkelser, blir all informasjon
om dette lagt inn i passasjerens reservasjon av agenten som utføre ombookingen. I dette
tilfellet står det tydelig oppført i klagers reservasjon at klager ble ombooket til å fly med
Emiratene. Qatar Airlines hadde til enhver tid full tilgang til klagers reservasjon og denne
informasjonen. Lufthansa kan ikke se at Qatar Airways hadde gyldig grunn til å kansellere
klagernes reservasjon.

I dette tilfelle er det Qatar Airways som er den ansvarlige part.

Nemnda bemerker:

Klager hadde gjennomgående billett fra Oslo til Qatar. Forsinkelse med Lufthansa til Frankfurt
førte til at klagerne ikke rakk sin videreforbindelse med Qatar Airways fra Frankfurt til Doha og
fra Doha til Qatar. Lufthansa booket klagerne om til neste ledige fly med Emirates.

Qatar Airlines har til klager opplyst at klagers billetter til returreisen var blitt automatisk
kansellert i reservasjonssystemet siden klagerne ikke møtte opp ved reisen fra Doha til
Colombo.

Det er på bakgrunn av de foreliggende opplysninger uklart hva som forårsaket at klagernes
returbilletter ble kansellert. Klager kan imidlertid ikke lastes for dette. Nemnda er etter en
samlet vurdering av den oppfatning at Lufthansa, som er det selskap som har ansvaret for
at klager ikke rakk sin videreforbindelse ved utreisen, bør dekke klagers tap overfor klager.
Nemnda tar ved dette ikke stilling til om det er Lufthansa eller Qatar Airlines som er den som
til sist er den ansvarlige.

Klager har hatt utgifter til nye billetter med kr 8.497. Utgifter til hotell er oppgitt til 50 dollar
uten frokost. Klager krever videre dekket tapt arbeidsfortjeneste for en dag. Denne er verken
spesifisert eller dokumentert. Endelig ber klagerne om kompensasjon for ulempen de ble
påført.

Nemnda anbefaler at klagerne erstattes utgifter til flybilletter, hotell og mat med til sammen
kr 10.000. Nemnda anbefaler videre at dokumentert tapt arbeidsfortjeneste for en dag
erstattes. Det er ikke hjemmel for tilkjenning av erstatning for ikke-økonomisk tap.

Vedtak:

Flyklagenemnda anbefaler at klagerne gis en erstatning på kr 10.000 med tillegg av eventuell
dokumentert tapt arbeidsfortjeneste.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Rolf Forsdahl, Reiselivsdirektør HSH