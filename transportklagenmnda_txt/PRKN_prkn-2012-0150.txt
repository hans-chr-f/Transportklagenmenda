Vedtak i Pakkereisenemnda

Sammendrag

Saken gjelder sykdom på reise, Side, Tyrkia.

Dato
07.02.2013

Saksnummer
150/12

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 5

Reisens pris: 55.390,-

Saken gjelder:

Saken gjelder sykdom på reise, Side, Tyrkia.

Klager anfører at problemet startet med at sønnen på 15 år fikk øreinfeksjon i begge
ører. Han måtte til lege og fikk antibiotika. Senere fikk datteren på 6 år vonde utslett.
Lege konstaterte hudinfeksjon og ga antibiotika. De kontaktet da også Ving for å sjekke
om det var mulig å ombooke hjemreisen. Det viste seg ikke mulig.

To dager før hjemreisen fikk eldste gutt utslett på ryggen. Etter hjemkomst ble det konstatert
hudinfeksjon. Det ble en ferie uten utflukter eller andre turer - ingen ferie i det hele tatt.
Klager krever reisens pris, kr.55.000,-, tilbakebetalt.

De har fått utbetalt kr.15.000,- av forsikringsselskapet, som er maks det de kan betale. Ving
bør betale for spolert ferie på grunn av bakteriefylt hotell.

Barna hadde ikke fått slike sykdommer hjemme.

Ving anfører at sykdom i ferien er en forsikringssak. Det er ikke rapportert om at andre
gjester på hotellet har fått hudinfeksjon, og det er ikke funnet noe som indikerer at
årsaken er å finne på hotellet. Påstand om matforgiftning har klager ikke nevnt før nå
og er ikke rapportert av andre eller av hotellets lege.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag hvis de ikke avhjelpes innen
rimelig tid. Hvis det kan sannsynliggjøres at forhold på hotellet er årsak til infeksjoner,
matforgiftning eller andre sykdommer, kan dette etter omstendighetene utgjøre en mangel
ved reisen som berettiger til prisavslag.

I dette tilfelle foreligger ikke tilstrekkelig informasjon.

Reklamasjonsnemnda kan derfor ikke anbefale noen kompensasjon.

Vedtak:

Reklamasjonsnemnda for pakkereiser kan ikke anbefale at det gis noen kompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Christine Tang, Detur Norway AS

Vigdis Fiske, Amisol AS