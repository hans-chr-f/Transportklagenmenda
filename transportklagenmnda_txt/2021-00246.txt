Vedtak i Transportklagenemnda - Fly

Sammendrag

Krav om standarderstatning grunnet kansellering

Dato
11.05.2021

Saksnummer
2021-00246

Tjenesteytere
Widerøe

Klager har i det vesentlige anført

Klager skulle reise med Widerøe WF615 fra Bodø til Bergen den 21. januar 2021 kl. 14:45.
Planlagt ankomsttid i Bergen var kl. 16:40. 

Flyvningen ble først forsinket grunnet teknisk feil på flyet, og til slutt kansellert. Widerøe
hevdet at det var uværet "Frank" som var årsaken, selv om teknikerne fortsatt jobbet
med flyet. I tillegg tok andre (og mindre) Widerøe-fly av som normalt. De bakkeansatte og
flybesetningen snakket seg imellom om at den egentlige årsaken til kanselleringen var at
flyverne var i ferd med å overskride hviletidsbestemmelsene sine.

Klager ble omrutet til å fly neste morgen kl. 08.00 med samme fly.

Klager har på bakgrunn av ovenstående fremsatt krav om standarderstatning på
250 euro i henhold til EU-forordning 261/2004. Klager har imidlertid fått avslag med
begrunnelse i at kanselleringen skyldtes været.

Tjenesteyterne har i det vesentlige anført
Widerøe viser til fremlagt dokumentasjon. 

Den 21. januar 2021 var uværet "Frank" i Bodø.

Som både logg og personell på OCC viser var det været i Bodø denne dagen som var
årsaken til kanselleringen. Det var tekniske problemer på maskinen som ble reparert og
flyet var flyvedyktig etter 2 timer og 20 minutter. Det var kombinasjon av kraftig vind og
glatt bane som gjorde at kapteinen så det som uforsvarlig å i det hele tatt taxe ut. Det
ble derfor satt opp en ekstrarute neste dag, WF1615 med avgang kl. 08.00. Denne ble
forsinket fra Bodø på grunn av værforhold og ankomst Bergen ble kl. 10.21. 

METAR BOO fra 21. januar 2021 kl. 1350 (UTC) til 1750 (UTC) viser at det var sterk vind
med 50 kt i kastene over flere timer. Dette vedvarte utover kvelden, natten og neste dag.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5 og 7. 

Teknisk feil er som regel ikke en ekstraordinær omstendighet som fritar flyselskapet
fra plikten til å betale standarderstatning, jf. EU-domstolens avgjørelse av 17.09.2015
Corina van der Lans - KLM (C-257/14) og Kommisjonens veileder av 15.06.2016 punkt 5.2.
Unntakene er blant annet fabrikasjonsfeil. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. 

Slik nemnda ser det var årsaken til forstyrrelsen på klagers flyvning en kombinasjon av
tekniske problemer og værforholdene denne dagen. 

Klagers flyvning hadde planlagt avgangstid kl. 14.45. Det er opplyst at klager
ble informert om kanselleringen rundt kl 18.00, altså tre timer etter planlagt
avgangstidspunkt. Nemnda legger til grunn at det tok 2 timer og 20 minutter på å rette
opp feilen. Da maskinen var klar for avgang var været for dårlig, slik at flyvningen ble
besluttet kansellert.

I dette tilfellet er det sannsynliggjort at værforholdene, etter at flyet ble reparert, var en
ekstraordinær omstendighet som med rimelighet ikke kunne vært unngått selv om alle
rimelige tiltak var truffet. 

Det følger av EU-dom i sak C-315/15 at dersom en forsinkelse skyldes en kombinasjon
av ekstraordinære omstendigheter og ikke ekstraordinære omstendigheter, skal den
forsinkelsen som skyldes  ekstraordinære omstendigheter som ikke med rimelighet
kunne vært unngått, trekkes fra den samlende forsinkelsen. 

Nemnda mener at dersom det ikke hadde vært for værforholdene, hadde klager nådd
frem til sin destinasjon med en forsinkelse på under tre timer. 

Nemnda mener at klager ikke har rett på standarderstatning.

Vedtak

Transportklagenemnda anbefaler at klager ikke gis medhold.