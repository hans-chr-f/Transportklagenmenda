Vedtak i Transportklagenemnda - Fly

Sammendrag

Krav om standarderstatning og refusjon av utgifter til ny flybillett grunnet ruteendring.

Dato
17.11.2021

Saksnummer
2021-00921

Tjenesteytere
SAS

Klager har i det vesentlige anført

Klager hadde bestilt en reise med SAS fra Brüssel til Bergen via København og Oslo for
reise den 25. april 2021. Pris kroner 1 539. 

Den 29. mars ble klager informert om at SK594 var endret. Klager ønsket ikke å benytte
den nye reisen. Han forsøkte å komme i kontakt med SAS for å booke om, men måtte gi
opp. Han måtte kjøpe ny billett påfølgende dag til kroner 2 238.

Klager krever standarderstatning i henhold til EU-forordning 261/2004, samt
ekstrautgifter for ny billett.

Tjenesteyterne har i det vesentlige anført
SAS har ikke avgitt tilsvar til nemnda. Til klager har flyselskapet i det vesentlige anført
at reisen ble kansellert som følge av covid-19 og at klager derfor ikke har krav på
standarderstatning.

Nemnda bemerker

Basert på sakens opplysninger legger nemnda til grunn at klagers flyvninger mellom
Brüssel og Bergen ble kansellert mer enn 14 dager i forveien. Klager har derfor ikke rett
på standarderstatning i henhold til EU-forordning 261/2004 artikkel 5 nummer 1 bokstav
c punkt i). 

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har tross
oppfordring ikke avgitt uttalelse til nemnda. Nemnda legger etter dette klagers anførsler
til grunn. 

Klager hevder han ikke ble tilbudt omruting, og at han derfor måtte kjøpe seg ny billett. 

I EU-kommisjonens veileder (2016/C 214/04) punkt 4.2 kommer det frem at omruting og
refusjon skal tilbys samtidig. Dersom flyselskapet ikke tilbyr valget mellom refusjon og
omruting, men flyselskapet alene bestemmer at det skal gis refusjon, har passasjeren
rett på dekning av mellomlegget mellom opprinnelig og ny billett. 

Etter nemndas syn har klager derfor krav på dekning av nye billetter på kroner 2 238.
Prisen for den opprinnelige reisen med SAS kan komme til fradrag dersom denne er
refundert til klager. 

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS refunderer klagers ekstrautgifter til ny billett.