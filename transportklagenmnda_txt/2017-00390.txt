Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.12.2017

Saksnummer
2017-00390

Tjenesteytere
Lufthansa German Airlines

Klager har i det vesentlige anført

Klageren skulle reise fra Nürnberg til Molde via Frankfurt og Oslo den 18. februar 2017.
LH147 fra Nürnberg til Frankfurt ble omtrent 40 minutter forsinket slik at klager mistet
sine videreforbindelser. Han ble innlosjert på hotell i Frankfurt og booket om til neste
dag. Klageren ankom endelig bestemmelsessted 22 timer og 50 minutter senere enn
opprinnelig reiserute. 

Klageren krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
Lufthansa har ikke avgitt uttalelse til nemnda. Til klageren har flyselskapet i det
vesentlige anført:

LH147 fra Nürnberg ble dessverre forsinket grunnet sent innkommet fly som følge av
restriksjoner i luftrommet. Hendelsen ble forårsaket av uvanlige forhold og var ikke til å
unngå selv om alle rimelige tiltak var truffet. 

Lufthansa kan ikke imøtekomme klagerens krav.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012. 

Lufthansa har anført at forsinkelsen skyldtes restriksjoner i luftrommet. Dette er ikke
nærmere underbygget eller dokumentert, og selskapet har ikke avgitt uttalelse til
nemnda. Nemndas avgjørelse treffes på bakgrunn av de foreliggende opplysninger. 

Nemnda er av den oppfatning at Lufthansa ikke har godtgjort at forsinkelsen skyldes en
ekstraordinær omstendighet som ikke kunne vært unngått selv om alle rimelige tiltak
hadde vært truffet.

Klager krever en standarderstatning på 600 euro. Størrelsen på standarderstatningen
avgjøres imidlertid av flygningens lengde. Satsen for flygninger innen EU/EØS-området
mellom 1500 og 3500 km, som er det aktuelle i dette tilfellet, er 400 euro. Forsinkelsen
gir etter dette rett til en standarderstatning på 400 euro, og nemnda anbefaler at
Lufthansa utbetaler slik erstatning.

Vedtak

Transportklagenemnda - fly anbefaler at Lufthansa utbetaler standarderstatning til
klager med 400 euro.