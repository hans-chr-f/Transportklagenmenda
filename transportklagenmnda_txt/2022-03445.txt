Vedtak i Transportklagenemnda - Fly

Sammendrag

Krav om refusjon av ekstra utgifter som følge av kansellering.

Dato
23.08.2023

Saksnummer
2022-03445

Tjenesteytere
Norwegian Air Shuttle

Klager har i det vesentlige anført

Klager skulle reise den 17. august 2022 med DY1337 fra London til Stavanger, med
avgang kl. 21:15.

Klager mottok melding om kansellering kl. 18:22 på avreisedagen. Årsak til kansellering
ble oppgitt å være dårlig vær.
Klager ble booket om til ny reise den 18. august fra London via Oslo til Stavanger. med
avgang kl. 15:00.

Klager fikk ikke forlate flyplassen, og ble ikke tilbudt noen form for assistanse før ved
midnatt, hvor klager og over 20 andre passasjerer ble fulgt ut av Security. Det ble forsøkt
skaffet hotell, men uten hell, da alt var fullt. Klager ble derfor sittende på flyplassen, uten
å få sove. Klager ble tatt hånd om av Special Assistance ved flyplassen, da hennes helse
var så dårlig at de vurderte å måtte tilkalle ambulanse. 

Klager var ikke i stand til å kunne benytte den alternative flyvningen, uten først å ha
fått sovet. Klager fikk hjelp med å bestille hotell overnatting fra 18.-19. august, og ny
flybillett for reise den 19. august. Klager har fått dekket sine utgifter til ny flybillett og
hotellovernatting fra sitt forsikringsselskap.

Klager krever refusjon av sine ekstra utgifter til mat, 13,75 GBP.

Tjenesteyterne har i det vesentlige anført
Norwegian har ikke inngitt tilsvar til nemnda.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf. EU-forordning 261/2004 artikkel 5 og 7. 

Norwegian har ikke fremmet tilsvar, og har således ikke godtgjort at kanselleringen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet. Klager har dermed krav på standarderstatning med 250 EUR. 

Klager har krevd erstatning for utgifter til et måltid på flyplassen, 13,75 GBP.

Det fremgår av EU-forordning 261/2004 artikkel 6 nr. 1 bokstav a at når en flyvning
forventes forsinket med to timer eller mer, skal flyselskapet tilby passasjerene
forpleining, jf. artikkel 9 nr. 1 bokstav a. Dette gjelder uavhengig av årsaken til
forsinkelsen. Nemnda anbefaler derfor at Norwegian erstatter klagers utgifter til mat på
flyplassen, 13,75 GBP.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Norwegian utbetaler standarderstatning med 250
EUR og erstatter klagers utgifter til mat, 13,75 GBP.