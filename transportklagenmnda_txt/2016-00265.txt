Vedtak i Transportklagenemnda - Fly

Sammendrag

Krav om erstatning av utgifter grunnet kansellert flyvning.

Dato
19.12.2016

Saksnummer
2016-00265

Tjenesteytere
Turkish Airlines

Klager har i det vesentlige anført

Klager skulle reist fra Istanbul til Oslo den 1. januar 2016 kl.12:45 med TK1753.

På flyplassen fikk klager med reisefølge beskjed om at flyvningen er kansellert, etter
at bagasjen er sjekket inn. Dette resulterte i at klager måtte kjøpe helt nødvendige
accessoirer, etter at flyselskapet hadde organisert hotellrom for natten og booket klager
inn på ny flyvning den 2. januar kl. 21:00. 

Klager krever refundert de utgiftene som påløp, som følge av den kansellerte flyvningen. 

Tjenesteyterne har i det vesentlige anført
Flyvningen med TK1753 den 1. januar 2016 ble kansellert grunnet dårlige værforhold i
Istanbul, og alle passasjerene ble gitt forpleining som klager nevner. 

Før passasjerene ble fraktet til hotellet, ble de alle informert om at hente bagasjen. Det
at klager med følge ikke sørget for å hente bagasjen før de forlot flyplassen er ikke noe
Tyrkisk Airlines er ansvarlig for. 

Klager hevder å ikke fått bagasjen, men i henhold til reglene må klager ha fått utstedt en
rapport fra flyplassen om at bagasjen mangler for at det skal betales kompensasjon. I
dette tilfellet har klager ikke lagt frem en slik rapport. 

Videre så følger det at kvitteringene klager ønsker refundert er fra 2. januar, og fremstår
derfor ikke som nødvendige kjøp foretatt i forbindelse med hotellopphold den 1.januar.
Det foreligger kun en kvittering som viser matutgifter i regi av hotelloppholdet, og
beløpet vil bli refundert til klager.

Turkish Airlines kan på grunnlag av overnevnte ikke imøtekomme klagers krav om
refusjon av ekstrautgifter i forbindelse med den kansellerte flyvningen.

Nemnda bemerker

Nemnda finner saksforholdet uklart. Nemnda kan avvise en klage dersom saken
reiser bevisspørsmål som vanskelig kan klarlegges under saksbehandlingen, jf.
transportklagenemndforskriften § 6-2 bokstav d. Nemnda er av den oppfatning at det er
tilfelle i denne saken og finner å måtte avvise klagen.

Vedtak

Klagen avvises.