Vedtak i Pakkereisenemnda

Sammendrag

Saken gjelder erstatning for mistet telefon, Gran Canaria.

Dato
03.09.2013

Saksnummer
74/13P

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 2

Reisens pris: 33.576,-

Tidsrom: 160313 - 300313

Reisemål: Gran Canaria

Saken gjelder:

Saken gjelder erstatning for mistet telefon, Gran Canaria.

Klager anfører at han på bussen fra flyplassen 16. mars mistet telefonen da bussen
bremset kraftig opp. Han var ikke klar over dette før han sjekket inn på hotellet.

Han meldte fra til Star Tour samme dag kl.17.00, men fikk beskjed om at det ville ta noen
dager før de fikk informasjon fra busselskapet. Den 21. mars fikk han beskjed om at de ikke
hadde funnet telefonen. Den 26. mars fortalte en medpassasjer fra bussen at han hadde fått
overlevert en telefon fra en annen passasjer, hvor deretter han leverte den til sjåføren med
beskjed om at den måtte leveres til  Star Tour. På møte med Star Tour fikk han beskjed om
at Star Tour ikke hadde noe ansvar og at sjåføren hadde opplyst at han ikke hadde fått noen
telefon.

Han krever erstatning for tapt telefon med kr.4.500,-, samt kompensasjon for tid og stress
dette påførte ferien.

Star Tour har anført at de flere ganger har vært i kontakt med busselskapet.

Sjåføren sier at han ikke har fått noen telefon. Når man mister noe på reise, er det vanlig å
politianmelde og deretter er det en sak for reiseforsikringen.

Nemnda bemerker:

I utgangspunktet er det ikke en turarrangørs ansvar når en reisende mister eiendeler
på reisen med mindre hendelsen direkte kan tilskrives en handling eller unnlatelse fra
turarrangørens side. I dette tilfelle har klager selv mistet telefonen på bussen og  Star
Tours representanter har foretatt de undersøkelser det er mulig for en turarrangør å gjøre.
Noe «objektivt» ansvar for gjestenes tapte eiendeler er det ikke grunnlag for å pålegge
turarrangøren. Erstatning for tapte eiendeler på reise vil derimot normalt være en sak for
reiseforsikringen.

Vedtak:

Reklamasjonsnemnda kan ikke anbefale at det gis noen kompensasjon.

Vedtaket var enstemmig.