Vedtak i Pakkereisenemnda

Sammendrag

Krav om prisavslag grunnet størrelsen på ekstrasengen og hotellstandarden generelt.

Dato
18.09.2019

Saksnummer
2019-02318

Tjenesteytere
TUI Norge AS
Berg-Hansen Ferie

Klager har i det vesentlige anført

Klager bestilte en pakkereise for fire voksne og ett barn med innkvartering i en tre-
romsleilighet for fire personer med en ekstraseng på Hotel Portonovo, Puerto Rico, Gran
Canaria, i perioden 16.03.2019 - 23.03.2019. Totalpris kr. 42.530. 

Klager var ikke fornøyd med:
- Hotellstandarden generelt
- Feil type rom/leilighet
- Hotell

Klager hadde bestilt en leilighet beregnet for fem, med ekstraseng som var en sofa.
Ekstrasengen/sovesofaen var ikke lang nok for en voksen person. Ved bestilling opplyste
de at det var en voksen person som skulle ligge i den. Løsningen med en ekstra madrass
oppå eksisterende sofa fungerte dårlig. Personen som lå på sofaen var 185 cm mens
sofaen var 170 cm med armlener utenfor. 

Når det gjelder rengjøring var det ikke enkelt å finne ut hvilke tider de skulle gjøre rent og
skifte håndklær. Disse ble skiftet tre ganger. 

Jenta på 5 år var uheldig og tisset i senga. Dagen etter var det ingen av
renholdspersonalet som kunne hjelpe klager med å skifte sengetøyet. De fikk kun nytt
sengetøy som de måtte ordne selv. Overmadrassen måtte de henge ut på verandaen for
å tørke, men den ble ikke byttet i løpet av ferien. 

Klager følte seg ikke velkommen i bassenget og i bassengområdet når de kom innom for
å ta et bad etter hele dagen på stranda. De andre gjestene så stygt på reisefølget og etter
hvert forsvant de. Klager skriver “vi kom og bråkte i freden".

Badehåndklærne de deponerte for ønsket de å bytte etter en dag og fikk ja fra en person
og fikk bytte en gang. Neste gang de ønsket å bytte, fikk de beskjed om at de ikke fikk
bytte, men at klager kunne vaske håndklærne for 5 euro.

Hotellpersonalet var ikke vennlige og klager syntes det var veldig rart at ikke alle ansatte
ga like beskjeder når de spurte om samme ting.

Klager krever et prisavslag på kr. 10.000.

Det vises for øvrig til korrespondanse fra klager.

Tjenesteyterne har i det vesentlige anført
Opprinnelig var lagt inn fire personer på bestillingen. En voksen ble lagt til på bestillingen
senere og da ble 5 åringen lagt i ekstraseng.

TUI viser videre til sin generelle informasjon om senger: "Ofte består ekstrasenger av
en sofa eller sammenleggbar seng av en betydelig enklere standard enn vanlige senger.
Ekstrasengene kan være både smalere og kortere enn de ordinære sengene."

Det ikke er mulig å ha denne informasjonen under hvert enkelt hotell, noe som er
årsaken til at teksten vedrørende renhold og ekstrasenger ligger under generell
informasjon.

Berg-Hansen kan ikke huske om det var snakk om størrelsen på ekstrasengen, men
at det ble notert ekstraseng for barnet da det ble lagt til ytterligere en person i tre-
romsleiligheten med to soverom. 

Når det gjelder renhold viser TUI til sine nettsider hvor de har generell informasjon om
rengjøring. På Portonovo er det rengjøring fem dager i uken, inkludert ankomst- og
avreisedag.

Bassenghåndklær kan leies og vaskes mot et tillegg på 5 euro per håndkle.

TUI har gitt klager et prisavslag på kr. 1.500.

Det vises for øvrig til korrespondanse fra TUI Norge AS og Berg-Hansen.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres
etter avtalen, jfr. § 25.

Bestemmelsen spesifiserer ikke hva ansvaret omfatter ut over å vise til avtalen, men
innholdet utledes også av gitte opplysninger i dokumentasjonen i markedsføringen av
den avtalte tjenesten innhold, dvs. i kataloger, brosjyrer, nettsider, annonser i media,
med mer. 

Arrangørens mangelsansvar omfatter avvik hos arrangøren, men også feil og
forsømmelser begått av dem arrangøren svarer for – ansatte, underleverandører av
tjenester som omfattes av avtalen – og særlig feil og forsømmelser begått av stedlige
representanter på reisemålet.

Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis §§ 27, 28, 31 og 32.

Arrangøren har rett og plikt til å avhjelpe en mangel, jfr. pakkereiseloven § 27, med
mindre dette er umulig eller medfører uforholdsmessige kostnader, idet det tas hensyn
til omfanget av mangelen og verdien av de berørte reisetjenestene.

Klagen gjelder lengden på en ekstraseng samt dårlig renhold, antall ganger det ble skiftet
håndklær og reglene rundt leie av strandhåndklær.

Slik nemnda forstår saken, var fire voksne personer samt et fem år gammelt barn i
reisefølget.  Disse disponerte en tre-roms leilighet med to soverom med normale senger
samt en oppredd sofa i stuen.  Det er klaget over at sofaen var for kort til en mann på
190 cm.

Nemnda viser til arrangørens generelle regler som er vedlagt saken. At en sofa er for kort
som seng til en voksen mann er etter nemndas syn ikke å anse som en mangel.  Nemnda
tar til etterretning at det ble ordnet med en madrass for å forlenge sofaen.

Når det gjelder renhold er dette så vidt nemnda kan se i henhold til det som er opplyst
på arrangørens nettsider. Det rengjøres før ankomst og ved avreise samt tre ganger
i løpet av uken.  Da skal også håndklær skiftes. Renholdet holder vanligvis ikke den
standard vi er vant med i Nord-Europa. 

Strandhåndklær kunne leies for 5 euro.  Skulle disse skiftes medførte det ny
betaling, alternativt kunne man vaske håndklærne selv.  Det er opplyst på hotellets
informasjonssider at det finnes vaskemaskin på stedet. 

Det er ellers vanskelig for nemnda å kommentere episoder ved bassenget eller
manglende hjelp til sengeskift etter et uhell.  Det fremgår ikke om dette ble tatt opp med
de stedlige guidene.  Det er disse som i første omgang må ta tak i slike problemer.

Nemnda har tatt til etterretning at det er utbetalt kr. 1.500 og finner ikke å kunne
anbefale at det blir gitt ytterligere prisavslag.

Vedtak

Pakkereisenemnda finner ikke å kunne anbefale at klageren gis medhold.