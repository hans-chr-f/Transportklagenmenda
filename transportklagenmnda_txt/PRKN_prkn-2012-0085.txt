Vedtak i Pakkereisenemnda

Sammendrag

Saken gjelder kakerlakker og maur i leilighet, Gran Canaria.

Dato
06.02.2013

Saksnummer
85/12

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 4

Reisens pris: kr 33.857,-

Saken gjelder:

Saken gjelder kakerlakker og maur i leilighet, Gran Canaria.

Klager anfører at ved ankomst om kvelden fredag 30. september så de tre kakerlakker
på soverommet og deretter «flere hundre maur som vandret omkring overalt». De tok
kontakt med resepsjonen som sa at dette var helt vanlig og noe man måtte regne med.
De tilbød seg å spraye leiligheten med insektmidler.

Klager godtok ikke dette, da det var på soveværelset de skulle legge seg og en av reisefølget
var gravid. Klager tok kontakt med Apollos representant, som tilbød annen leilighet samme
sted, men hvor det også var maur.

Alternativ innkvartering kunne ikke skaffes før tidligst mandag.

Klager skaffet da selv plass på annet hotell og sjekket ut.

Han krever tilbakebetalt den del av reisens kostnad som gjelder leiligheten.

Apollo har vist til at de på sine hjemmesider under overskriften «Viktig å vite/På
reisemålet/Dyr og insekter» opplyser om at klimatiske forhold gjør at man kan bli
berørt av maur, kakerlakker og mygg uavhengig av hotellstandard.

I dette tilfelle var det også bestilt leilighet på bakkeplan, og da vil også insekter lettere komme
inn enn høyere opp. Hvis man sier fra, slik klager gjorde, får man rommet sprayet. Klager
ønsket ikke dette og valgte selv å flytte ut.

Det er derfor ikke grunnlag for noen refusjon eller kompensasjon.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen -
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid.

Kakerlakker og maur og andre insekter er vanlig på sydlige breddegrader og er noe man
må være forberedt på. Det gir i utgangspunktet ikke grunnlag for prisavslag eller erstatning.
Apollo har også informert om dette på sine hjemmesider.

Vanlig måte å bekjempe kakerlakker og maur på er ved spraying.

Gjentatt spraying er ofte nødvendig. Omfanget av slike dyr kan i enkelte tilfeller likevel være så
stort at det går ut over det en reisende må være forberedt på.

I så fall utgjør det en mangel ved reisen som kan gi grunnlag for prisavslag.

Reklamasjonsnemnda kan ikke se at det i dette tilfelle er sannsynliggjort et så stort omfang at
det utgjør en mangel. Det synes snarere å være klagers motvilje mot å oppholde seg i leilighet
som har vært sprayet med insektmidler som har vært avgjørende for hans beslutning om å
fraflytte leiligheten og på egen hånd skaffe annet bosted. Reklamasjonsnemnda finner da ikke
grunnlag for at det skal gis noe prisavslag.

Vedtak:

Reklamasjonsnemnda for pakkereiser kan ikke anbefale at det gis noe prisavslag.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Solveig Kohagen, Ving Norge AS

Hanne Åsell, Star Tour AS