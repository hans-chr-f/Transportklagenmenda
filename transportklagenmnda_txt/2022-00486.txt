Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
29.08.2022

Saksnummer
2022-00486

Tjenesteytere
Air Serbia

Klager har i det vesentlige anført

Klager skulle reise med JU455 fra Oslo (OSL) til Serbia (BEG) den 11. februar 2022. Dagen
for avreise mottok klager beskjed om at flyvningen var kansellert, og at nytt tidspunkt for
avreise var dagen etter, den 12. februar. 

Klager har fremsatt krav om standarderstatning 400 euro for den kansellerte flyvningen.

Tjenesteyterne har i det vesentlige anført
Air Serbia har i sitt tilsvar til Transportklagenemnda kommentert kort at klager ikke har
krav på refusjon da det ble utstedt en elektronisk voucher for den kansellerte flyvningen.

Nemnda bemerker

Air Serbia har i sitt tilsvar til Transportklagenemnda kommet med svært kortfattet
informasjon. 

På bakgrunn av klagers opplysninger og fremlagt dokumentasjon i saken legger nemnda
til grunn at flyvningen JU455 den 11. februar 2022 ble kansellert dagen for avgang. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5 jf. artikkel
7. Air Serbia har ikke fremlagt noen dokumentasjon eller nærmere forklaring overfor
verken klager eller nemnda om årsak til kansellering. Nemnda kan således ikke se at
flyselskapet har godtgjort at innstillingen skyldes ekstraordinære omstendigheter som
ikke kunne vært unngått selv om alle rimelige tiltak var truffet. Klager har dermed rett på
standarderstatning. 

Ved kansellering har passasjeren også valget mellom refusjon av den fulle billettprisen
eller omruting snarest mulig til bestemmelsesstedet på tilsvarende transportvilkår,
jf artikkel 8. Det er uklart for nemnda om klager har valgt voucher som alternativ til
refusjon, og dette er ikke kommentert ytterligere av klager. Nemnda tar derfor ikke
stilling til om klager har ytterligere krav mot flyselskapet.

Vedtak

Transportklagenemnda anbefaler at Air Serbia betaler standarderstatning 400 euro til
klager.