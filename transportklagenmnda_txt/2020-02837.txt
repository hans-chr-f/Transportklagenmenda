Vedtak i Transportklagenemnda - Fly

Sammendrag

Krav om refusjon av ekstrakostnader grunnet kanselleringer.

Dato
21.06.2021

Saksnummer
2020-02837

Tjenesteytere
Norwegian Air Shuttle

Klager har i det vesentlige anført

Klager skulle fly tur/retur Berlin-Oslo i mai 2020. Planlagt utreise var med DY1103
fra Berlin til Oslo den 20. mai 2020. Planlagt hjemreise var med DY1104 fra Oslo til
Berlin den 25. mai 2020. Begge flyvningene ble kansellert, i følge Norwegian grunnet
situasjonen med covid-19. Klager måtte ta bil for å komme seg tur/retur Oslo. Klager har
opplyst at han ringte Norwegian sin hotline, men ikke var i stand til å nå frem til noen på
flere dager. Klager fikk til slutt beskjed om at flyvningene ikke er refunderbare og at han
kun kunne få CashPoints. Klager insisterte på å reise, men fikk ikke hjelp. Klager krever
kompensasjon i henhold til EU-forordning 261/2004. Dersom EU-forordningen ikke er
relevant krever klager at Norwegian dekker de faktiske ekstrakostnadene som oppstod
grunnet kanselleringene: 
- leiebilutgifter (585 EUR)
- bompenger (85,03 EUR)
- hotell i Sverige på vei til Oslo (58 EUR)
- hotell i Sverige på vei tilbake til Berlin (71 EUR)
- ferge Rostock-Malmø-Rostock (145 EUR).

Tjenesteyterne har i det vesentlige anført
Norwegian har tross oppfordring ikke fremmet tilsvar i saken.

Nemnda bemerker

Norwegian har ikke fremmet tilsvar i saken, og nemnda treffer da vedtak
på grunnlag av de opplysninger som er fremkommet tidligere i saken, jf.
transportklagenemndforskriften § 5-3 (3). 

Klager ble informert om kanselleringen 8. april 2020, som var mer enn to uker før
planlagt avgangstid den 20. mai 2020. Klager har dermed ikke rett på standarderstatning
etter EU-forordning 261/2004 artikkel 7, jf. artikkel 5 punkt 1. bokstav c) i). 

Kansellering gir rett på valget mellom refusjon av hele billettprisen eller omruting, jf. EU-
forordningens artikkel 8.  Det er understreket av EU-kommisjonen at refusjon i form av
verdikuponger kun er mulig så lenge passasjeren har gitt sitt samtykke til dette.

Klager har fremlagt mailen han mottok fra Norwegian i forbindelse med kanselleringen.
Mailen forklarer at klagers flyvning er kansellert grunnet covid-19, og at Norwegian
jobber for å gi klager muligheter til å reorganisere planene sine. Videre opplyser den
om muligheten til å kreve CashPoints+20% ekstra. Den opplyser også om at en kan søke
om refusjon, ref.  ordlyden "or you simply want to claim a refund". E-posten informerer i
tillegg om muligheten for omruting på en senere dato. 

Mailen fra Norwegian om kanselleringen og hvilke alternativer klager hadde grunnet
denne kanselleringen ble mottatt av klager den 8. april 2020 kl. 14:35. Klager har lastet
opp kopi av en ny mail mottatt fra Norwegian samme dag kl. 18:02. I denne mailen står
det at Norwegian har bearbeidet klagers forespørsel og at kostnaden for ubenyttet billett
har blitt konvertert til reisekreditt i form av Cash Points + 20% ekstra. 

Nemnda mener e-posten fra Norwegian den 8. april kl. 14:35 ga klager tilstrekkelig
informasjon om klagers valgmuligheter. Det var fortsatt over en måned til
avreisedatoen. 

Basert på opplastet mail datert 8. april kl.18:02 med bekreftelse fra Norwegian finner
nemnda det overveiende sannsynlig at klager trykket på linken om CashPoints samme
dagen som han fikk beskjed om kanselleringen og at han da fikk refusjon av hele
bookingen i form av CashPoints.

Når klager først har tatt et valg etter EU-forordning 261/2004 artikkel 8 har klager ikke
krav på å få endret dette i ettertid. Klager hadde derfor ikke rett på omruting i tillegg,
eller til å endre CashPointsene til omruting. 

Spørsmålet er om klager kan ha rett på dekning av sine kostnader på annet
rettslig grunnlag. Aktuelt rettsgrunnlag er luftfartsloven § 10-20, som tilsvarer
Montrealkonvensjonen artikkel 19. I en situasjon hvor passasjeren har valgt bort
omruting samme dag som melding om kansellering ble meddelt, har flyselskapet ikke
fått rimelig anledning til å ivareta passasjeren. Reisen ble kansellert mer enn en måned
før planlagt reise, og klager burde da gitt flyselskapet noe tid for å ordne omruting
dersom han ønsket dette. Luftfartsloven § 10-20 må tolkes dithen at i situasjoner der det
er mulig, forutsettes det at passasjeren gir flyselskapet en rimelig mulighet til å ivareta
hans interesser ved omruting. Et tilfelle der passasjeren velger å oppgi transportavtalen
ved å velge en form for refusjon uten å gjøre et rimelig forsøk på å få bistand, vil gå
utenfor bestemmelsens rekkevidde.

Vedtak

Transportklagenemnda anbefaler ikke at klager gis medhold.