Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
08.11.2022

Saksnummer
2022-01245

Tjenesteytere
Kolumbus AS

Klager har i det vesentlige anført

Klager ble ilagt gebyr 27. juni 2022. Klager forklarer at da han var på jobb på sykehuset
hadde han en uheldig hendelse med mobiltelefonen. Han mistet den i bakken, som
resulterte i en skjerm som ikke fungerte. Klager forklarer at han hadde bankkortet sitt
på telefonen og derfor hadde han ikke tatt med seg lommebok på jobb. Klager forklarer
at han gikk direkte fra jobb til nærmeste kjøpesenter for å sjekke priser på ny skjerm
til telefonen. Derfra tok han buss fra Hillevåg busstopp uten mulighet til å kjøpe ny
billett. Klager anfører at han hadde en prat med bussjåføren om at han ikke hadde billett
tilgjengelig på grunn av ødelagt telefon og sjåføren slapp han inn. Klager tenkte at dette
ville gå fint ettersom han hadde kjøpt månedsbillett uken før. 

Da bussen ankom Hinna kirke ble klager møtt av billettkontroll og ble ilagt gebyr for
å ikke ha billett. Klager har forståelse for dette. Klager har derimot ikke forståelse for
hvorfor klagen han har rettet til Kolumbus ble avslått. Klager stiller seg undrende til
hvordan man skal kunne forutse at man ødelegger telefonen på jobb. Klager forklarer
at det er vanskelig å følge vilkår når man hverken har lommebok eller mobiltelefon til å
kjøpe billett. 

Klager krever frafall av gebyret.

Tjenesteyterne har i det vesentlige anført
Det fremgår tydelig av nettsidene til Kolumbus kravene som stilles og det fremkommer
der at man «må kunne vise billetten (din) under hele reisen ved en eventuell kontroll,
uansett om den er utløpt. Det betyr at du må ha nok strøm på telefonen, eller du må ha
med deg Kolumbuskortet om bord».

Kolumbus forstår at det er en kjedelig situasjon å ha havnet i og at vedkommende trolig
har billett på sin telefon, men denne må, som vilkårene tydelig oppstiller krav om, kunne
fremvises under hele reisen. I dette tilfellet var ikke dette mulig og Kolumbus ser derfor
ikke grunnlag for å frafalle gebyret som er ilagt. 

Kolumbus hevder at avslaget skal stå ved lag.

Nemnda bemerker

Klager ble ilagt gebyr 27. juni 2022 fordi han ikke kunne fremvise gyldig billett under
billettkontrollen. 

Det fremgår av Kolumbus sine transportvilkår punkt 3 at passasjeren skal ha gyldig billett
ved påstigning og at passasjeren skal ha billetten tilgjengelig under hele reisen. Det
fremgår videre av transportvilkårene punkt 4.2 at passasjer som ved kontroll ikke kan
vise gyldig billett for påbegynt reise plikter å betale tilleggsavgift. Det fremgår videre av
Kolumbus sine billettvilkår, blant annet at den reisende må kunne vise billetten under
hele reisen ved en eventuell kontroll. Det følger videre av vilkår for kjøp med Kolumbus
Billett-appen at hvis passasjeren ikke kan vise billetten, regnes det som å reise uten
gyldig billett og at mobiltelefon eller nettbrett må fungere normalt, slik at skjermen er
leselig.

Klager kunne ikke fremvise gyldig billett under billettkontrollen, så vilkårene for å ilegge
gebyr var således til stede. 

Klager har blant anført at mobiltelefonen ble ødelagt imens han var på jobb og at han
hadde bankkortet sitt på telefonen, slik at han ikke hadde med seg lommebok. Videre
har klager anført at han snakket med bussjåføren om situasjonen og sjåføren slapp han
inn. 

Nemnda bemerker at den reisende er ansvarlig for å kunne vise gyldig billett herunder at
mobiltelefonen fungerer slik at billett kan vises. Skjermen på klagers telefon var ødelagt
og han var således klar over at han ikke kunne vise billett.

Nemnda bemerker at den reisende selv har ansvar for å sette seg inn i billettsystemene
og det fremgår av Kolumbus sine billettvilkår at den reisende må kunne vise billetten
under hele reisen ved en eventuell kontroll. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.