Vedtak i Transportklagenemnda - Fly

Sammendrag

Krav om erstatning av utgifter til alternativ hjemtransport grunnet nektet ombordstigning.

Dato
03.10.2010

Saksnummer
33/10F

Tjenesteyter
KLM

Krav om erstatning av utgifter til alternativ hjemtransport grunnet nektet ombordstigning.

Klager har i det vesentlige anført:

Da klager skulle starte sin reise 30. oktober med retur 2. november 2009 fra Düsseldorf
via Amsterdam til Værnes ble han forsinket på grunn av en ulykke på motorveien. Han
hadde sjekket inn på forhånd via internett, men han kom ikke til innsjekkingsskranken før 20
minutter før avgang kl 18.15. Gaten var da stengt, så hans eneste mulighet var å kjøpe seg en
enkeltbillett med SAS slik at han kom seg til Værnes.

Da klager skulle sjekke inn på Værnes for returen med KLM den 2. november 2009 fikk
han beskjed fra KLM om at hans returbillett var kansellert på grunn av at han ikke hadde
benyttet seg av utreisen. Klager var ikke blitt ikke informert om dette da han ikke rakk flyet i
Amsterdam. Klager måtte kjøpe ny retureise med SAS. Han ble påført en utgift på kr 4.356.
Denne kreves erstattet av KLM.

Klager aksepterer at han på grunn av sin forsinkelse måtte kjøpe ny billett Düsseldorf -
Værnes, men ikke at han må dekke kostnadene ved ny returbillett Værnes - Düsseldorf.
Dersom klager hadde blitt informert om at returreisen ville blitt kansellert, så hadde han
selvsagt kjøpt tur/retur billett med SAS for å redusere kostnadene.

KLM har i det vesentlige anført:

Klager ble avvist på sin returreise, da han ikke hadde brukt første del av billetten, utreisen. Det
fremkommer av KLMs generelle vilkår at billetten er ugyldig dersom den første kupongen ikke
har blitt brukt. Det samme fremgår av e-billetten. Kjøper man en tur/retur billett må begge
strekninger bli benyttet i angitt rekkefølge. Blir ikke den første delen av billetten benyttet, vil
bestillingssystemet automatisk kansellere returreisen. En tur/retur billett og en enveis billett
er to forskjellige produkter med forskjellige priser.

KLM kan på dette grunnlag ikke innfri klagers krav.

Nemnda bemerker:

Nemnda har ved vurdering av saken delt seg i et flertall og et mindretall.

Nemndas flertall, lederen og forbrukernes representanter er av den oppfatning at
det i dag ikke kan anses som allment kjent at man ikke har anledning til å benytte
en returbillett hvis man ikke har benyttet utreisebilletten. Flertallet viser til at det
i dagens flymarked er vanlig med enkeltreiser. Det er videre vanlig at flyselskaper
benytter uttrykket tur/retur-reiser på sine hjemmesider til tross for at de i realiteten
selger to enkeltreiser. Flertallet er av den oppfatning at et stort flertall av forbrukere
vil finne det overraskende og ulogisk at man ikke har anledning til å benytte billetten
kun den ene veien. Forbrukeren har betalt for reise frem og tilbake, og det er langt fra
innlysende at noen kan tape på/ha innvendinger mot at man kun benytter plassen den
ene veien.

Konsekvensene av ikke å benytte utreisebilletten er store. Det er derfor svært viktig å
informere tydelig om dette.

Det fremkommer av klagers e-billett at man aksepterer KLMs generelle vilkår, og at
«flight coupons may only be used in the correct sequence and should start at the place of
departeure as stated on the first flight coupon». Informasjonen fremkommer imidlertid etter
flertallets vurdering ikke på en tilstrekkelig tydelig måte.

Det fremkommer heller ikke hvilken konsekvens det har om man ikke følger dette. Klager
har videre opplyst at han ikke fikk noen informasjon om dette da han henvendte seg til KLMs
skranke i Düsseldorf etter at han ikke kom med flyet.

KLM har ikke bestridt dette.

Flertallet anbefaler at KLM erstatter klagerne de utgiftene de ble påført som følge av at
returbillettene var kansellert.

Nemndas mindretall, flyselskapenes representanter, er av en annen oppfatning.
Flyselskapene har tradisjonelt priset tur/retur billetter lavere enn to enkeltbilletter.
Dette må anses for kjent.

Klagerne har videre ved kjøpet av reisen akseptert flyselskapets betingelser, der det klart
fremgår billetten må benyttes i rekkefølge at det ved utelatt fremmøte ikke gis noen refusjon,
og at hele reisen da anses som avbestilt. Etter mindretallets vurdering var det berettiget av
KLM å anse returreisen som avbestilt, og klagerne må selv bære utgifter til nye billetter til
hjemreisen.

På bakgrunn av flertallets vurdering traff nemnda slik

Vedtak:

Flyklagenemnda anbefaler at KLM erstatter klagers tap på kr 4.536.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines