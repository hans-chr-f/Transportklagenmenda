Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
04.11.2013

Saksnummer
263/13F

Tjenesteyter
Lufthansa German Airlines

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Mumbai via München den 21. mars 2013. LH2457 ble forsinket
slik at klager mistet sin videreforbindelse.

Klager ankom Mumbai over tolv timer forsinket, i tillegg ankom hans bagasje forsinket.

Klager krever standarderstatning i henhold til EU-forordning 261/2004.

Det vises for øvrig til klagers brev.

Lufthansa har i det vesentlige anført:

LH2457 ble forsinket 2 t 37 min som følge av streik i Tyskland. Hendelsen var ekstraordinær
og utenfor Lufthansas kontroll, og er ikke kompensasjonsberettiget i henhold til EU-forordning
2631/2004.

I EU forordning 261/2004, innledning punkt 14, står følgende:

«På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.»

Klager ble booket om til Emirates via Dubai, og ankom Mumbai kl. 13:55 den 22. mars. Klager
skulle opprinnelig ha landet kl. 23:59 den 21. mars.

Klagers bagasje var savnet ved ankomst. Lufthansa har refundert kroner 3 242 av totalt kroner
4 494 for innkjøp i påvente av bagasjen. Dersom klager ønsker hele beløpet refundert ber
Lufthansa om at innkjøpte varer sendes flyselskapet.

Lufthansa ønsker å refundere klagers utgifter til mat og drikke i ventetiden mot originale
kvitteringer. Videre ønsker flyselskapet å refundere 50 % av klagers eventuelle utgifter til
innkjøp i påvente av bagasjen, mot originale kvitteringer. Lufthansa kan dessverre ikke
imøtekomme krav utover dette.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda legger på bakgrunn av de foreliggende opplysninger godtgjort at forsinkelsen
skyldtes streik i Tyskland. Nemnda viser til utskriften av fly-logen. Nemnda er av den
oppfatning at dette er å anse som en ekstraordinær omstendighet, og at forsinkelsen ikke
kunne unngås selv om alle rimelige tiltak var truffet. Forsinkelsen gir således ikke rett til
erstatning etter EU-forordningen.

Det fremgår av saken at klager har akseptert Lufthansas tilbud om erstatning av utgifter som
følge av forsinket bagasje. Dersom erstatningen ikke er utbetalt, anbefales det gjort.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.