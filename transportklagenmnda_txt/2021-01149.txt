Vedtak i Transportklagenemnda
- Kollektivreiser

Sammendrag

Krav om erstatning som følge av krenkende oppførsel av fører.

Dato
18.10.2021

Saksnummer
2021-01149

Tjenesteytere
Ruter

Klager har i det vesentlige anført

Klager reiste med bussen da fører ba henne vise billett. Før klager rakk å reagere tok
føreren mobilen ut av hendene til klager, noe som resulterte i at klager kom i kontakt
med fører. For klager var opplevelsen ubehagelig, spesielt når klagers mann og barn var
til stede under denne hendelsen. 

Klager krever erstatning for den følelsesmessige belastningen denne hendelsen har
påført henne og familien.

Tjenesteyterne har i det vesentlige anført
Ruter beklager klagers opplevelse av bussturen og understreker at det ikke skal
skje at føreren tar reisendes mobil ut av deres hånd. Ruter opplyser at hendelsen
er videreformidlet til Unibuss som har personalansvar for føreren av den aktuelle
busslinjen. 

Til tross for at den uheldige hendelsen kan ikke Ruter se at det er grunnlag for noen for
erstatning i dette tilfellet, og kan følgelig ikke imøtekomme klagers krav.

Nemnda bemerker

Saken gjelder krav om erstatning for den følelsesmessige belastningen klager har
opplevd etter at føreren av en buss kom i fysisk kontakt med klager ved sjekk av hennes
mobilbillett. 

Klagers krav er et krav om oppreisningserstatning. Det foreligger ikke noe
rettslig grunnlag for dette, og saken faller utenfor nemndas kompetanse, jf.
transportklagenemndforskriften § 1-3, og saken avvises, jf. § 6-2.

Vedtak

Saken avvises.