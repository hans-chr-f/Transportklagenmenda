Vedtak i Transportklagenemnda - Fly

Sammendrag

Erstatning for kjøp av ny billett på grunn av nektet ombordstigning.

Dato
27.08.2010

Saksnummer
14/10F

Tjenesteyter
Thai Airways

Erstatning for kjøp av ny billett på grunn av nektet ombordstigning.

Klager har i det vesentlige anført:

Klagers mann skriver på vegne av sin kone. Billettene var kjøpt hos Supersaver. Klager reiste
6. desember 2008 fra Trondheim via Amsterdam og videre til Phuket. Hun hadde retur
29. desember 2008 med Thai Airways fra Phuket til Bangkok og Bangkok til Trondheim via
Amsterdam med KLM.

På grunn av store uroligheter i Bangkok, kontaktet klager en representant fra Thai Airways på
flyplassen i Phuket og spurte om flygningen med Thai Airways fra Phuket til Bangkok den 29.
desember 2008 kunne droppes. Klager fikk beskjed om at det var helt i orden og fikk utlevert
en kvittering for denne endringen.

Klager tok seg så på egenhånd til flyplassen i Bangkok for å reise med KLM 29. desember. Hun
ble nektet ombordstigning, da hennes billett ikke var skrevet om i henhold til kvitteringen,
klagers vedlegg 1.

Klager måtte kjøpe ny billett til kr 10.012 som hun krever refundert fra Thai Airways. Thai
Airways har avslått klagers krav.

Thai Airways har i det vesentlige anført:

Da klager henvendte seg til dem i Phuket ba hun kun om at strekningen fra Phuket til Bangkok
ble kansellert. Det ble ikke utført noen endring for videre reise da den videre reise var med
KLM. Endringen skjedde etter at den politiske konflikten i Thailand var løst.

Klager ble nektet ombordstigning fordi KLMs system ikke tillater innsjekking Bangkok -
Amsterdam da billettene må brukes i den rekkefølge som fremgår av billetten.

Thai Airline kan ikke «uplift the flight coupon without travelling».......'' Jf mail av 15. desember.

Nemnda bemerker:

I henhold til KLMs vilkår må en billett som omfatter flere flygninger/strekninger, benyttes i den
rekkefølgen de er satt opp. Manglende fremmøte til én flygning innebærer at den resterende
del av billetten anses som ugyldig.

Klager har anført at hun fikk opplyst av en representant for Thai Airways i Phuket at det var
i orden at hun droppet flygningen fra Phuket til Bangkok. Hun har videre opplyst at hun fikk
utlevert en kvittering, merket vedlegg 1, som en bekreftelse på dette. Nemnda oppfatter Thai
Airways slik at de bestrider dette.

En samlet nemnd kan ikke se at det fremgår av vedlegg 1 at klager kunne droppe flygningen
fra Phuket til Bangkok. Nemnda har ved den videre vurdering delt seg i et flertall og et
mindretall.

Nemndas flertall, lederen og bransjens representanter, finner det ikke sannsynliggjort
at en representant fra Thai Airways ga uttrykk for at klager kunne droppe flygningen
fra Phuket til Bangkok uten at det fikk innvirkning på resten av reisen til Trondheim.
Flertallet viser til at dette ikke fremkommer av den kvittering klager har fremlagt.
Flertallet er videre av den oppfatning at det har formodningen mot seg at en
representant for Thai Airways skal ha sagt dette. Det er vanlig at billetter med flere
flygninger ikke kan deles opp, og at resten av billetten anses som ugyldig dersom én
flygning utelates. Flertallet ser ikke bort fra at det kan ha oppstått en misforståelse på
dette punkt, men kan ikke se at Thai Airways kan lastes for dette.

Flertallet er etter dette av den oppfatning at klager selv må bære ekstraomkostningene til
returreisen.

Nemndas mindretall, forbrukernes representanter, finner det sannsynlig at en
representant for Thai Airways opplyste til klager at det var i orden at hun droppet
flygningen fra Phuket til Bangkok, og at hun kunne ta flyet videre direkte fra Bangkok.
Mindretallet viser til at klager tok kontakt for å avklare dette spørsmålet, og at
hun innrettet seg etter det råd hun fikk. Det har etter mindretallets vurdering
formodningen mot seg at klager ville droppet flygningen fra Phuket til Bangkok dersom
hun hadde fått beskjed om at hun ved dette ville miste resten av returreisen. Det
er etter mindretallets vurdering ikke grunnlag for å laste klager for en eventuell
misforståelse. Mindretallet er av den oppfatning at Thai Airways bør dekke klagers
ekstrautgifter.

På bakgrunn av flertallets vurdering traff nemnda slikt

Vedtak:

Flyklagenemnda finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Frøydis Gjems-Onstad, Forbrukerombudet

Olav Grøttland, SAS

Janne G. Soløy, Widerøe's Flyveselskap AS