Vedtak i Transportklagenemnda
- Kollektivreiser

Sammendrag

Krav om frafall av ilagt gebyr.

Dato
11.11.2021

Saksnummer
2021-01424

Tjenesteytere
Ruter

Klager har i det vesentlige anført

Klager reiste med bussen da han ble ilagt gebyr. Klager viser til at han var i gang med
å kjøpe billett like før han påsteg bussen med på grunn av problemer med 4G ble ikke
kjøpet fullført i tide. Da kontrollen kom var fremdeles billetten i ferd med å laste ned. 

Klager viser til av og til skjer uforutsette hendelser og ber om at gebyret frafalles.

Tjenesteyterne har i det vesentlige anført
Klager ble stoppet i billettkontroll om bord på busslinje 34 den 28. august 2021. Han
kunne ikke fremvise billett og hevdet at han hadde problemer med internett på mobilen.
Billett skal kjøpes før man begynner reisen og at man har dårlig dekning på mobil,
er ingen grunn til å kjøpe billett for sent. Har man problemer med nett på mobilen
anbefaler Ruter å kjøpe billett på reisekort, eller impulsbillett. 

Ruter viser til selskapets reisevilkår punkt 3 bokstav b hvor det fremgår at passasjeren
skal ha gyldig og aktivert billett ved påstigning på et transportmiddel. Billett ble kjøpt
etter at gebyr ble ilagt og er ikke relevant i denne saken. 

Ruter ser ingen grunn til å endre standpunkt i denne saken.

Nemnda bemerker

Klager ble ilagt gebyr 28. august 2021 fordi han ikke kunne fremvise gyldig billett.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, og vilkårene for å ilegge
gebyr var således til stede.

Klager har anført at problemer med 4G hindret han i å vis billett. Nemnda bemerker at
den reisende selv er ansvarlig for å sørge for gyldig billett, herunder at mobilen i slik grad
at gyldig billett kan fremvises ved kontroll. 

Nemnda kan ikke anbefale at klager gis medhold.

Vedtak

Transportklagenemnda finner ikke å kunne anbefale at klager gis medhold.