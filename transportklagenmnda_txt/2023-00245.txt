Vedtak i Pakkereisenemnda

Sammendrag

Krav om refusjon for valutatillegg og kompensasjon for utflukter som ble kansellert.

Dato
15.03.2024

Saksnummer
2023-03564

Tjenesteytere
Vitus Reiser AS

Klager har i det vesentlige anført

Klagen gjelder en pakkereise for to personer på Elvecruise Donau - Bucuresti til Wien i
perioden 03.10.2023 - 13.10.2023. Totalpris 62 674 kroner.

Klager har anført at ni av 16 obligatoriske ekstraturer ble ni utflukter levert, syv ble
det ikke noe av og en ekstratur i Ungarn ble gitt som en kompensasjon for en av de
obligatoriske turene som ble avlyst.

Klager bestilte og betalte turen på grunn av det kulturelle innholdet og skriver at det de
fikk levert tilsvarte litt mer enn halvparten av hva de hadde betalt for. Turen ble derfor i
for stor grad en båttur på Donau med kost og losji. Klager mener dette ikke var i henhold
til det dagsprogrammet de bestilte og betalte reisen etter. Slik klager ser det, måtte de
ha tatt turen på nytt om de skulle fått med de manglende kulturelle arrangementene og
stedene i henhold til programmet, og de ekstra arrangementene de ikke fikk, men som
de hadde betalt for. 

Klager har anført at Vitus Reiser hadde god anledning til å komme med avbøtende tiltak
underveis som hadde gitt klager tilgang til arrangementene og land, noe de valgte å ikke
gjøre, selv om det ble diskutert. 

Vitus Reiser responderte ikke på klagers reklamasjon, men overførte uten videre
forklaring 2 320 kroner til klagers konto. Pengene er kun tilbakebetaling for de
ekstraarrangementene klager hadde forhåndsbetalt. Klager krever kompensasjon for en
delvis ødelagt tur.

Da klager bestilte 15.02.2023 sto 1 euro i 10.94 kroner. Den 11.09.2023 sto 1 euro i 11.44
kroner. Dette gir en økning på 4.5 %. En økning på 4.5 % av innbetalt beløp på 59 690
kroner = 2 686 kroner. Slik klager ser det har Vitus Reiser beregnet ca. 300 kroner mer
enn selve valuta økningen da klager den 11.09.2023 fikk krav om innbetaling av 2 984 for
valuta tillegg. 

Når det gjelder manglende kofferter og feil lugar, karakteriserer klager dette som
et underordnet problem. Alle gruppens 23 kofferter kom til rette sent på kvelden
den 04.10.2023. Klager berømmer i hovedsak rederiets representanter for at de fikk
koffertene. De reagerte etter påtrykk fra de reisende. Klager mener Vitus Reiser viste en
passiv innstilling til å få løst problemet. Med hensyn til feil lugar, fikk klager ved ankomst
en lugar på hoveddekk, mens de hadde betalt ekstra for lugar på øvre dekk. Klager
påklaget dette, og flytting til riktig lugar ble gjort i løpet av et par timer.

Det var mange syke folk underveis på turen inkludert skipets mannskap, ingen
smittereduserende tiltak ble iverksatt utover tilgjengelig håndsprit. Klager, med flere,
testet positivt på covid etter hjemkomst.

Klagers krav: Refusjon av 31 337 som tilsvarer 50 % av reisens pris. 

Det vises for øvrig til korrespondanse fra klager.

Tjenesteyterne har i det vesentlige anført
Vitus Reiser har anført at følgende fremgår av deres reisebetingelser: 
"Endring av reisens forløp Vitus Reiser vil i noen tilfeller endre forløpet av dagene i
et utfluktsprogram. Dette bevirker ikke at man kan få penger tilbake hvis man blir
forhindret i å delta i en planlagt utflukt eller ekstraarrangement. 

Spesielt om cruise 
På cruise må vi innordne oss under vilkår som fastsettes av skipets kaptein og de lokale
myndighetene. Dette kan bety endringer utenfor Vitus Reisers innflytelse. Reisene er
avhengige av været. Ekstremt høyvann eller lavvann i elver og innsjøer kan dessuten bety
endret reiserute. Vi må derfor ta det spesielle forbeholdet at angitte tidsplaner, utflukter
m.v. kan bli endret med kort varsel. Slike endringer kan derfor ikke anses som feil eller
mangler, og Vitus Reiser kan ikke trekkes til ansvar for dem etter pakkereiseloven."

Klagen gjelder først og fremst ekstra utflukter og programførte utflukter
1. Ekstrautflukter, hvor man melder seg på seg enten på forhånd eller på reisen. Disse er
ikke inkludert i prisen. Vitus Reiser skriver i følgende i sine reisebetingelser: 
"Ekstrautflukter og -arrangementer
Disse blir gjennomført ved minimum 10 personer, hvis ikke annet er oppgitt på den
enkelte reise." Utflukten til Belogradchik utgikk grunnet manglende oppslutning.
Disse ekstrautfluktene har klager blitt kompensert for og Vitus Reiser stiller spørsmål ved
hva som er årsaken til at de fremgår av klagers krav. 

2. Programførte utflukter
Klager nevner ikke årsaken til endringene. Vitus Reiser forklarer forløpet på reisen:

Frem til Dag 5: Novi Sad. Vitus Reiser får beskjed fra kapteinen om at slusen ved Mohacs
vil stenge neste dag grunnet forventet kritisk lav vannstand. Det blir derfor besluttet ikke
å ligge over i Novi Sad. Det ble gjort forberedelser for å innlosjere gjestene i Wien med
busskjøring fra Budapest via Bratislava til Wien, da slusen nord for Budapest i retning
mot Wien var stengt. Videre ble det planlagt en ekstra dag i Budapest, ettersom Novi
Sad utgikk for å rekke slusen, noe som gjorde at ekstrautflukten til Krusedol klosteret
med vinsmaking og besøk i Novi Sad ikke var mulig. Klager ble kompensert for denne
ekstrautflukten. For å kompensere for det manglende besøket i Novi sad arrangerte Vitus
Reiser en utflukt til Pusztaen, som opprinnelig ikke var en del av programmet. Det er den
klager betegner som en «delvis» kompensasjon for det manglende besøket i Novi Sad
(Klager har blitt kompensert for ekstrautflukten Vintur og Krusedol klosteret).
Når det gjelder Vukovar, besøkte de ikke Fransiskanerklosteret, men bymuseet og slottet
Eltz. Det er et avvik. Vitus Reiser kan ikke lese av reklamasjonen om klager mente dette
var en vesentlig endring eller en mangel ved reisen. 

På morgenen dag 7 får Vitus Reiser opplyst om at det er mulig å komme seg gjennom
slusen, noe som medfører at fritid og ekstrautflukt utgår dag 7. Denne endringen gjøres
for å unngå buss og hotell i Wien. Gruppen mistet en formiddag på egen hånd og
ekstrautflukten som klager har blitt kompensert for. Gruppen tilbragte noe ekstra tid i
Bratislava.

Dag 8: Budapest, Ungarn, på egen hånd.

Heretter forløper reisen som normalt med besøk i Bratislava og Wien. Vitus Reiser tilbød
busstransport til Belvedere slottet, da flyet gikk sent på ettermiddagen hjemreisedagen.

Når det gjelder valuta tillegg, skriver Vitus Reiser følgende: 20 dager før avreise når alt
er innbetalt og igjen utbetalt til alle leverandører, er det enkelt å se hvor mye valuta
tapet er, noe som er årsaken til at et ev. valuta gebyr sendes ut 20 dager før avreise.
Vitus Reiser prøver å unngå å sende ut valuta tillegg, men i dette tilfellet hvor reisen ble
kalkulert 28. november 2022 på euro 10.37 og leverandører er betalt på kurs 11. 58, så
er det langt utenfor det som kalles normale valuta svingninger. Tapet for Vitus Reiser er i
tillegg er god del mer enn det valuta tillegget som ble sendt klager.

Det vises for øvrig til korrespondanse fra Vitus Reiser.

Nemnda bemerker

Klagen gjelder en pakkereise for to personer på Elvecruise Donau - Bucuresti til Wien i
perioden 03.10.2023 - 13.10.2023. Totalpris 62 674 kroner.

Klager har anført at av seksten obligatoriske ekstraturer ble ni utflukter levert, syv ble
det ikke noe av, og en ekstratur i Ungarn ble gitt som en kompensasjon for en av de
obligatoriske turene som ble avlyst.

Klagers krav: Refusjon av 31 337 som tilsvarer 50 % av reisens pris. 

Etter nemndas vurdering utgjør endringer underveis av reisen forhold som utgjør et
avvik fra hva som er avtalt mellom partene etter pakkereiseloven § 25. Det skal fastsettes
et prisavslag og nemnda anbefaler at klager får utbetalt et prisavslag på 15 % av reisens
grunnpris som tilsvarer ca. 9 400 kroner. 

Vitus Reiser har fremmet en prisendring vedrørende valutaendring. Klager bestilte reisen
15.februar 2023 da var euroen på 10,94.  Reisen ble opprinnelig kalkulert 28. november
2022 på kurs 10,37 euro og leverandører ble betalt på kurs 11,58 euro. 

Etter nemndas vurdering er det tidspunktet for avtaleinngåelsen som er utgangspunktet
for en eventuell valutaendring. Dette er i tråd med ordlyden i pakkereiseloven § 19 og
lovens system. Dette betyr at en valutaendring må ta utgangspunkt på en euro på 10,94
som er opplyst for nemnda. Nemnda bemerker at man ikke kan gå tilbake til tidspunktet
da arrangøren selv kalkulerte reisen da det er den næringsdrivende som må sørge for å
ha oppdaterte priser i markedet. 

Tjenesteyter har tatt forbehold om prisendring i avtalen. Prisendringen er videre varslet
20 dager før pakkereisen startet, og endringen oppfyller vilkårene etter pakkereiseloven
§ 19. Etter nemndas beregninger må da klager akseptere en valutaendring fra en euro på
10,94 til 11,58 beregnet fra 15. februar 2023. 

Nemnda anbefaler at klager får utbetalt et prisavslag på 15 % av reisens grunnpris som
tilsvarer ca. 9 400 kroner. 

Pakkereisenemnda anbefaler at klager gis delvis medhold.

Vedtak

Klager gis delvis medhold.