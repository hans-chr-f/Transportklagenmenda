Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
15.11.2012

Saksnummer
250/12F

Tjenesteyter
SAS

Klager har i det vesentlige anført:

Klager reiste fra Turku til Oslo via København den 8. april 2012.

Da klager kom hjem oppdaget han at hans nye koffert til kroner 3 799 var ødelagt. Denne
kofferten skal tåle mye, så den må ha blitt truffet av en skarp gjenstand for å ha fått en slik
skade.

Klager fikk avslag fra sitt forsikringsselskap med begrunnelse om at skaden var
transportørens ansvar.

Klager fikk også avslag fra SAS med begrunnelse om at han ikke hadde meldt fra om skaden
før han forlot flyplassen. Klagers mor var svært syk på den tiden, så klager tenkte ikke på
å sjekke kofferten før han forlot flyplassen. Hans mor gikk bort 16. april, klager rakk derfor
heller ikke å rapportere skaden innen syv dager.

Klager krever erstatning for ødelagt koffert, kroner 3 799.

Det vises for øvrig til klagers brev.

SAS har i det vesentlige anført:

Det ble ikke meldt fra om noen skade på klagers bagasje ved ankomst Gardermoen den 8.
april. Først den 22. april meldte klager fra om skaden.

Klagen er for sent fremsatt i henhold til Luftfartsloven § 10-26 - § 10-27

SAS vil også påpeke at denne type kofferter er svært utsatte for skader og bulker. Kofferttypen
tåler på grunn av godsets beskaffenhet dårlig normal bagasjehåndtering som trykk, støt og
rotasjon i flyplassens bagasjeanlegg. Slike skader på disse koffertene kommer utenom det SAS
dekker.

På grunnlag av ovennevnte kan SAS ikke imøtekomme klagers krav.

Nemnda bemerker:

Luftfartsloven § 10-26 lyder:

Mottas innskrevet reisegods eller gods uten klage fra mottakerens side, formodes godset å
være utlevert i god stand og overensstemmende med befordringsdokumentet eller de på
annen måte registrerte opplysninger jf. § 10-15 annet ledd første punktum, om ikke annet blir
godtgjort.

Er godset skadet eller delvis tapt, må mottakeren klage om det til fraktføreren umiddelbart
etter at skaden eller tapet oppdages, og senest innen 7 dager for innskrevet reisegods og 14
dager for gods, regnet fra mottakelsen. Ved forsinkelse må det klages senest innen 21 dager
fra den dag da godset ble stilt til rådighet for mottakeren.

Enhver klage skal være skriftlig og overlevert eller avsendt innen fristens utløp.

Det følger av luftfartsloven § 10-27 at dersom klage over skaden ikke blir gitt innen den frist
som følger av § 10-26, faller ethvert krav mot fraktføreren bort, med mindre han har handlet
svikaktig. Fristen er for øvrig absolutt.

Klage ble i dette tilfellet først fremsatt 15 dager etter mottagelsen av kofferten. Det er i
henhold til luftfartsloven for sent. Kravet anses således bortfalt.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines