Vedtak i Transportklagenemnda - Fly

Sammendrag

Krav om refusjon grunnet kansellering.

Dato
14.03.2017

Saksnummer
2016-00610

Tjenesteytere
Pegasus Airlines
Bravofly

Klager har i det vesentlige anført

Klager skulle reise fra Pristina til Oslo via Istanbul den 3. januar 2016 kl. 16:05 med
Pegasus Airlines. Ved ankomst flyplassen ble klager gjort kjent med at avgangen var
kansellert. Klager fikk ingen informasjon fra flyselskapet, heller ingen hjelp til å booke om
billetten. Klager hadde ikke noe annet valg enn å ta inn på hotell. Først etter tre dager
fikk klager tilbud om ny reise den 9. januar. Dette var uaktuelt for klager som er student
og hadde en jobb hun skulle tilbake til. Klager endte opp med å kjøpe nye billetter hjem
med annet selskap.

Klager krever refusjon av utgifter til hotell, mat og nye flybilletter.

Tjenesteyterne har i det vesentlige anført
Pegasus Airlines har i det vesentlige anført:

Pegasus Airlines beklager at klager ikke ble informert om kanselleringen, dette som
følge av teknisk svikt hos flyselskapet. Flyselskapet sier de vil kontakte klager og be om
kvitteringer slik at de kan behandle saken på nytt. 

Bravofly har ikke avgitt uttalelse til klager eller til nemnda.

Nemnda bemerker

Etter EU-forordning 261 / 2004 artikkel 5 og artikkel 7 gir kansellering grunnlag for
standarderstatning med mindre flyselskapet informerer om endringen minst to uker før
planlagt avgangstid. 

Forordningen kommer imidlertid ikke til anvendelse for flygninger med ikke-europeiske
flyselskap mellom to land som i ikke inngår i EU- /EØS-samarbeidet, jf artikkel 3. Det
er tilfellet for avgangen med det tyrkiske flyselskapet Pegasus fra Pristina (Kosovo) til
Istanbul (Tyrkia). 

Kanselleringen av denne avgangen utløser således verken rett for klageren og reisefølget
(til sammen to personer) til standarderstatning eller andre ytelser etter forordningen. 

Etter Montreal-konvensjonen artikkel 19 plikter flyselskap å erstatte tap som passasjerer
blir påført som følge av forsinkelse / kansellering med mindre selskapet godtgjør at det
har tatt alle forholdsregler som med rimelighet kan kreves for å unngå tapet, eller at
dette ikke har vært mulig for det. Tyrkia har sluttet seg til konvensjonen.

Flyselskapet Pegasus har ikke godtgjort at det har tatt alle forholdsregler som med
rimelighet kan kreves for å unngå klagerens tap, eller dette ikke har vært mulig.

Nemnda anbefaler etter dette at Pegasus dekker klagerens og følgets tap som følge av
den mangelfulle informasjonen.  

Klageren og følget har krevd sine utgifter til alternative billetter erstattet med 370
euro (til London 08.01.2016) og med NOK 4 658 (til Oslo 06.01.2016). Pegasus har ikke
fremsatt innsigelser til prisen på de alternative billettene. Nemnda anbefaler at selskapet
erstatter denne utgiften. Eventuell refusjon av ubrukt returbillett, må komme til fradrag. 

Kanselleringen medførte ekstra utgifter til hotell i Pristina. Pegasus har heller ikke
fremsatt innsigelser til klagerens krav om å få dekket denne merutgiften med 571 euro.
Nemnda anbefaler at Pegasus erstatter denne utgiften også. 

Klageren og reisefølget har krevd erstattet telefonutgifter med i underkant av 2 500
kroner. Nemnda ser en telefonutgift i denne størrelsesordenen som upåregnelig, og gir
ingen anbefaling om erstatning av denne utgiften.

Vedtak

Transportklagenemnda - fly anbefaler at flyselskapet Pegasus betaler erstatning for
utgifter til alternative billetter med 370 euro og NOK 4 658 med fradrag for eventuelle
refusjoner for ubrukte billetter, samt erstatning for utgifter til hotell med 571 euro.