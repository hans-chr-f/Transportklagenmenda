Vedtak i Transportklagenemnda - Fly

Sammendrag

Krav om standarderstatning etter EU-forordning 261/2004, grunnet forsinket flyvning.

Dato
31.10.2016

Saksnummer
2016-00092

Tjenesteytere
NextJet Sverige AB

Klager har i det vesentlige anført

Klager skulle reist fra Tromsø til Oulu, Finland den 20. november 2015 kl.16:30 med
NextJet. Ved ankomst på flyplassen avreisedagen fikk klager beskjed om at flyvningen var
kansellert grunnet tekniske problemer. 

Klager ble av flyselskapet tilbudt alternativ re-ruting til Oulu, Finland. Dette resulterte i at
klager reiste fra Tromsø til Oslo, Gardermoen den 20. november. Han overnattet i Oslo
og reiste fra Oslo, Gardermoen til Oulu den 21. november via Stockholm og Helsinki. 

Ombookingen av NextJet resulterte i at klager ble over 24 timer forsinket til endelig
ankomststed. 

Klager krever derfor kompensasjon i henhold til EU-forordning 261/2004.

Tjenesteyterne har i det vesentlige anført
Flyvningen fra Tromsø til Oulu den 20. november ble kansellert grunnet tekniske
problemer med en aircondition generator som var defekt. Den var nylig installert og
skaden var derfor ikke synbar. 

NextJet er regulert av og følger EU-forordning 261/2004. Det følger av EU-reguleringene
at flyselskapene er ansvarlig for de forsinkelser som rammer passasjerene. I henhold
til forordningen behøver ikke flyselskapene betale kompensasjon hvis årsaken er en
ekstraordinær omstendighet. 

I dette tilfellet er det tale om en teknisk komponent som sviktet lenge før dens
forventede tekniske levetid har utløpt, som da forhindrer en planlagt flyvning i en ellers
fullt fungerende flyvemaskin. Det vises til fremlagt dokumentasjon fra NextJet. Med dette
grunnlag kan ikke NextJet anse dette som annet enn en ekstraordinær omstendighet. 

NextJet kan i dette tilfellet ikke imøtekomme klagers krav om standarderstatning i
henhold til EU-forordning 261/2004, da den kansellerte flyvningen av 2N044 var å anse
som et ekstraordinært tilfelle.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5.  

Teknisk feil er ikke en ekstraordinær omstendighet i forordningens forstand. Teknisk
feil fritar således ikke fra plikten til å betale erstatning. Unntak kan tenkes ved
fabrikasjonsfeil og ved skader på flyet pga. sabotasje eller terrorhandlinger, jf. EU-
domstolens avgjørelse av 17. september 2015, Corina van der Lans – KLM.

Klager har etter dette rett til en standarderstatning på 250 euro. Nemnda anbefaler at
NextJet utbetaler erstatningen.

Vedtak

Transportklagenemnda-fly anbefaler at NextJet utbetaler en standarderstatning på 250
euro.