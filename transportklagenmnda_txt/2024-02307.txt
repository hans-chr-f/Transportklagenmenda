Vedtak i Transportklagenemnda - Fly

Sammendrag

Krav om standarderstatning som følge av forsinkelse.

Dato
09.11.2024

Saksnummer
2024-01345

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flight D85323 fra Oslo til Alicante den 4. april 2024.

Flyvningen ble 3 timer og 9 minutter forsinket grunnet dårlige værforhold.

Klager krever standarderstatning

Tjenesteyterne har i det vesentlige anført
D85323 den 4. april 2024 fra Oslo til Alicante ble forsinket med 3 timer og 9 minutter som
følge av værforhold i Oslo. 

Det vises til fremlagt rapport som inkluderer:

" Movement log
" Information from Eurocontrol
" TAF and decoded TAF
" Other documentation regarding the weather conditions.

Et transporterende luftfartsselskap skal ikke være pålagt å betale erstatning dersom det
kan godtgjøre at forsinkelsen skyldtes ekstraordinære omstendigheter som ikke kunne
vært unngått selv om alle rimelige tiltak var truffet. Det vises til EU-domstolens dom i sak
C-402/07 (Sturgeon). Omstendigheter som er utenfor flyselskapets kontroll, er hendelser
som ikke er forårsaket av en handling eller unnlatelse av flyselskapet. Værforhold
som forårsaker uregelmessigheter i flytrafikken, er ansett å være en ekstraordinær
omstendighet. 

På bakgrunn av ovennevnte kan Norwegian ikke imøtekomme klagers krav om
standarderstatning.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at
det oppstår overbelastning på flyplassen eller lignende, kan være en ekstraordinær
omstendighet i forordningens forstand som medfører at den reisende ikke har krav
på erstatning. Dette må vurderes konkret. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen.

Transportklagenemnda finner det godtgjort at forsinkelsen i dette tilfellet skyldtes
snøvær på Gardermoen, og mener snøværet denne dagen kvalifiserer som en
ekstraordinær omstendighet i forordningens forstand. At andre flyvninger med andre
flyselskap har gått fra flyplassen samme dag med kortere forsinkelser vil ikke ha
avgjørende betydning i saken, da dette kan bero på flere andre forhold (været på det
gitte klokkeslettet, flytype, flyets posisjon o.l). Nemnda kan ikke se at det er holdepunkter
for å si at forsinkelsen kunne vært unngått med rimelige tiltak.

Vedtak

Transportklagenemnda anbefaler ikke at klager gis medhold.