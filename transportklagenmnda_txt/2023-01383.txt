Vedtak i Transportklagenemnda - Fly

Sammendrag

Krav om full refusjon av billettpris, samt kostnad for oppgradering til SAS Plus Pro.

Dato
13.06.2024

Saksnummer
2023-03219

Tjenesteytere
SAS

Klager har i det vesentlige anført

Klager bestilte en tur/retur-billett med SAS fra Stavanger til Brussel 20.- 25. juli 2023.
Billetten ble bestilt i januar og kostet kr 4810.

Klager kontaktet SAS i mars, da han ønsket å endre returen til Malaga-Stavanger i
august i stedet. Klager fikk da beskjed om at han kunne enten betale ca. kr 5000 for å
endre billetten slik han ønsket, eller så kunne han oppgradere hjemreisen (Brussel –
Stavanger) til SAS Plus Pro for kr 1314. Deretter kunne han kansellere hele hjemreisen
og få returnert ca. kr 3500. (Refusjon tilsvarende billettpris Brussel – Stavanger, minus et
endringsgebyr på kr 650).

Da klager gikk inn og betalte for dette, for så å kansellere reisen slik kunderådgiver
hadde forklart på telefon, viste det seg at han kun fikk refundert et par hundre kroner.
Klager ringte kundeservice for å få hjelp med dette. Han fikk da beskjed om at forrige
rådgiver hadde sagt helt feil, og at dette ikke er mulig. Klager fikk beskjed om at det ville
bli opprettet en sak på dette for å finne en løsning, og at de ville kontakte ham. Etter å ha
purret på SAS flere ganger, fikk klager til slutt vite at det ikke fantes noen sak, og at han
måtte sende inn en klage. Da reisen var frem i tid, fikk han ikke sendt klage eller søknad
om kompensasjon.

Ettersom det ble for mye tull å endre billetten, valgte klage å beholde opprinnelig reise.

I september 2023 kontaktet klager SAS, og ble da først tilbudt kompensasjon på 5000
cash points. Klager avslo, og ble da tilbudt 10000 cash points, som klager også avslo. Han
ble så tilbudt kun 5000 cash points.

SAS har i oktober tilbudt å refundere kr 1314 samt tilbudt 10000 cash points. Klager er
særdeles misfornøyd med kundebehandlingen til SAS. 

Klager krever full refusjon av både billett kr 4810, og oppgradering av billett kr. 1314.

Tjenesteyterne har i det vesentlige anført
Klager har fremmet krav mot SAS der det kreves refusjon for billettpris samt
endringsgebyr (kr 664) på totalt kr 6124.

Klager hadde opprinnelig en tur/retur-reise fra Stavanger til Brussel den 20. og 25. juli.
Klager ønsket etterfølgende å endre hjemreisen. SAS ønsker i denne sammenheng
å beklage for eventuelle misforståelser. Det fremstår uklart hvorfor det ble gitt feil
informasjon til klager om mulighetene for å endre reisen. Imidlertid har klager benyttet
reisen og SAS er av den oppfatning at klager ikke kan reise gratis. SAS ønsker delvis å
erstatte kravet, med fratrekk for billettpris som opprinnelig ble betalt, således at det blir
kr 1314 i erstatning.

Nemnda bemerker

I denne saken ble det inngått en kontrakt mellom klager og SAS for flyreise tur/retur
Stavanger-Brussel med reise den 20. og 25. juli. Ettersom klager benyttet seg av
flybillettene fullt ut, er det ikke grunnlag for refusjon av flybillettene. 

Slik nemnda ser saken er det ikke omstridt at klager fikk feilinformasjon i forbindelse
med ønske om å endre sin booking. Spørsmålet for nemnda er om klager har rett på
noen form for refusjon eller erstatning som følge av dette.

Vilkårene for erstatning i norsk rett er:

- ansvarsgrunnlag
- et økonomisk tap
- adekvat årsakssammenheng

Slik nemnda ser det foreligger det ansvarsgrunnlag i form av uaktsomhet fra
kundebehandleren i SAS. Klager måtte ut med 1314 NOK ekstra grunnet feilinformasjon
fra kundeservice. Klagers formål med å endre billettype var ikke gjennomførbart. SAS har
tilbudt å refundere 1314 NOK. Slik nemnda ser det har ikke klager lidt noe økonomisk tap
utover dette. Summen anbefales refundert dersom ikke allerede gjort.

Hovedregelen i norsk erstatningsrett er at det må foreligge et økonomisk tap for rett til
erstatning. Nemnda ser at SAS sin kundebehandling i det aktuelle tilfellet var mangelfull,
men det foreligger ingen juridisk hjemmel for erstatning for ikke-økonomisk tap i det
aktuelle tilfellet.

Forbrukerrepresentanten ønsker for øvrig å bemerke følgende: 
Det er ikke tvilsomt at klager oppgraderte billettene til SAS Plus Pro, og at vilkårene for
slike billetter gir rett til full refusjon. I utgangspunktet skulle klager ha fått full refusjon,
men fordi SAS nektet han dette endte det med at klager reiste på opprinnelig billett.
Forbrukerrepresentanten mener det var kritikkverdig av SAS å nekte refusjon.

Vedtak

Transportklagenemnda anbefaler at SAS refunderer 1314 NOK til klager dersom ikke
allerede gjort. Utover dette anbefales det ikke at klager gis medhold.