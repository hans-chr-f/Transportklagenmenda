Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
15.05.2013

Saksnummer
018/13F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Oslo til Amsterdam den 25. september 2012 med DY1258. Flyet ble
kansellert som følge av drivstoffmangel på Gardermoen.

Klager krever refundert utgifter til hotell, drosje og ny flybillett, til sammen GBP 581,79.

Det vises for øvrig til klagers brev.

Norwegian har i det vesentlige anført:

DY1258 ble dessverre kansellert som følge av drivstoffmangel på Gardermoen. En teknisk feil
medførte at det ikke var mulig å få drivstoff ut av drivstoffanlegget, og flyplassen ble som en
følge av dette etterhvert stengt. Det vises til logg.

I EU-forordning 261/2004, innledning punkt 14, står følgende:

«På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.»

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra plikt til utbetaling av kompensasjon eller ekstrautgifter.

Da hendelsen ikke var forårsaket av Norwegian, kan flyselskapet dessverre ikke imøtekomme
klagers krav.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Nemnda legger på bakgrunn av de foreliggende opplysninger til grunn at kanselleringen
skyldtes mangel på drivstoff som følge av feil ved drivstoffanlegget på Gardermoen. Dette var
et forhold Norwegian ikke kunne påvirke, og kanselleringen gir ikke rett til erstatning etter EU-
forordningen.

Nemnda kan heller ikke se at kanselleringen gir rett til erstatning på annet grunnlag.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.