Vedtak i Transportklagenemnda
- Kollektivreiser

Sammendrag

Krav om erstatning for ikke benyttede flybilletter.

Dato
..

Saksnummer
38/13 J

Tjenesteyter
NSB

Krav om erstatning for ikke benyttede flybilletter.

Klager har i det vesentlige anført:

Den 06.08.13 kjøpte klager en billett for reise t/r Røros - Hamar - Gardermoen på nsb.no.
Klager skulle reise videre med fly fra Gardermoen til Stockholm og bestilte flybillett samme
dagen. Den 07.08.13 gikk klager til Røros stasjon for å hente togbilletten. Det fremkom
da av billetten at det ville settes opp buss på strekningen Røros - Hamar. På billetten var
samme ankomsttidspunkt til Hamar angitt selv om det ikke kunne la seg gjøre med buss.
Ved telefonsamtale med NSBs kundeservice samme ettermiddag fikk klager bekreftet at det
på nsb.no ikke fremkom at det var buss på strekningen. Som følge av dette ville klager ikke
rukket toget fra Hamar til Gardermoen og kunne derfor heller ikke få benyttet flybilletten
fra Gardermoen til Stockholm. Klager måtte finne en helt annen reisemåte og tidspunkt for
å komme frem til sitt reisemål. Klager sendte inn krav om refusjon av både togbilletten og
flybilletten til NSB. NSB har kun refundert togbilletten.

Klager mener NSB ikke tar ansvar for manglende og endret opplysning rundt bestilling av
togbillett på nett. Opplysning om minimum 60 minutters overgangstid mellom to tog eller
muligheten for å velge senere togavganger lå ikke inne da klager bestilte sin billett den
06.08.13. NSB har derfor solgt en reise som ikke er gyldig. Som følge av at klager har fått en
ugyldig togreise t/r må hun finne andre eller meget fordyrende alternativer for sin reise til
Stockholm. Dette gjelder både ut- og hjemreisen.

Klager krever en erstatning på kr 1.491 for flybilletten som hun ikke får benyttet.

NSB har i det vesentlige anført:

Det fremgår av NSBs transportvilkår § 2 F at NSB kan innstille togavganger og omdisponere
togmateriell når dette er nødvendig på grunn av årsaker utenfor NSBs kontroll, f.eks.
ekstraordinære værforhold, uforutsette problemer med kjøreveien, offentlige påbud og
forbud, streik, etc.

Toget som klager hadde tenkt å ta den 14.09.13 fra Røros via Hamar til Gardermoen Lufthavn
måtte på grunn av forbedringsarbeider på sporet bli erstattet av buss. Denne informasjonen
kom dessverre ikke opp da klager den 06.08.13 bestilte billettene for den 14. og 28.09.13 fra
Røros til Gardermoen t/r. NSB har som følge av dette refundert togbilletten i sin helhet.

Klagers krav om erstatning av ubenyttet flybillett kan imidlertid ikke imøtekommes da
klager har beregnet alt for kort overgangstid ved ankomst Gardermoen. I henhold til NSBs
Transportvilkår § 7 E må man beregne minst 30 minutter ved ankomst flyplassen i tillegg til
innsjekkingstiden til flyselskapet. Toget ville hatt ankomsttid på Gardermoen kl. 11.01, mens
flybilletten klager kjøpte viser senest innsjekking kl. 11.15.

NSB finner under denne forutsetningen ikke grunnlag for å etterkomme klagers ønske om
refusjon av flybillettene.

Nemnda bemerker:

Ved vesentlig forsinkelse kan passasjerene fremme krav om dekning av dokumenterte
påregnelige direkte utgifter, begrenset oppad til 2/10 av Folketrygdens grunnbeløp, jf. NSBs
transportvilkår § 7 B. Med vesentlig forsinkelse menes forsinkelser på mer enn 60 minutter til
bestemmelsesstedet for regiontog og mer enn 30 minutter på øvrige tog.

NSB solgte klager en billett via nsb.no der det ikke fremkom at det var satt inn buss for tog
på strekningen fra Røros til Hamar. Som følge av dette ville ikke klager rekke toget fra Hamar
til Oslo lufthavn Gardermoen. I følge rutetabellen ville neste tog fra Hamar ankomme Oslo
Lufthavn kl. 13.01. Dette er to timer forsinket i forhold til ankomsttidspunktet angitt på klagers
togbillett. Klager ville således ankomme flyplassen vesentlig forsinket og som følge av dette
heller ikke rekke sitt fly til Stockholm.

Klager hadde kjøpt en flybillett ut fra den forutsetning av toget ville ankomme Oslo Lufthavn
kl. 11.01. Klager hadde således i utgangspunktet beregnet for kort overgangstid for ankomst
flyplassen og fristen for innsjekking til flyet. Det er i slike tilfeller passasjerens risiko dersom
man som følge av en forsinkelse ankommer for sent til å rekke en videre reise med fly. I dette
tilfellet skyldtes forsinkelsen som ville oppstå for klager at det var solgt en togbillett fra Røros
via Hamar til Oslo Lufthavn som ikke kunne gjennomføres fordi deler av strekningen måtte
skje pr. buss. Klagers tap er en direkte følge av denne feilen. Dette tapet kan ikke klager lastes
for all den stund hun forholdt seg til tidene hun fikk bekreftet ved bestilling av sin togbillett.

Nemnda anbefaler at NSB dekker klagers tap på kr 1.491 for flybilletten hun ikke fikk benyttet.

Vedtak:

Transportklagenemnda - jernbane anbefaler at NSB dekker klagers tap på kr 1.491 for
flybilletten hun ikke fikk benyttet.

Vedtaket er enstemmig.