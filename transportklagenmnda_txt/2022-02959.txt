Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
23.05.2023

Saksnummer
2022-02959

Tjenesteytere
SAS

Klager har i det vesentlige anført

Klager (to personer) hadde kjøpt flybilletter hos SAS t/r Oslo New-York for reise 10. - 18.
juli 2022. Pris kroner 6 609 er person.

10JUL SK907 OSL EWR 
18JUL SK908 EWR OSL

Kl 08.42 den 9. juli mottok klager e-post fra SAS om at SK907 var kansellert. 
Kl 11.23 samme dag mottok klager en ny e-post fra SAS om at de ikke klarte å finne en
alternativ reise, og at de derfor kansellerte hele reservasjonen. 
Kl 11.56 mottok klager en tredje epost med informasjon om at klager selv hadde
avbestilt sin reise og at han nå ville motta full refusjon av flybillettene. Argumentet til
SAS er at det er klager som har avbestilt billettene selv. Flyselskapet baserer det på at
klager søkte om refusjon, men det gjorde klager først etter at SAS hadde sendt ham
informasjon om at turen var kansellert.

Klager har mottatt 600 euro i standarderstatning fra SAS for kanselleringen av utreisen.
Klager mener han også har krav på standarderstatning for returen. SAS har avslått og
begrunner dette med at på det tidspunktet returflyvningen den 18. juli ble kansellert
(flymaskinen ble kansellert den 17. juli), var returreisen allerede kansellert av klager. 

SAS hevder klager selv kansellerte returreisen, men dette stemmer ikke da det var SAS
som kansellerte hele reisen den 9. juli.

Klager krever ytterligere 600 euro i standarderstatning for kanselleringen av returreisen.

Tjenesteyterne har i det vesentlige anført
SAS har ikke avgitt uttalelse til nemnda. Til klager har SAS i det vesentlige uttalt:

Klager har mottatt standarderstatning for kanselleringen av SK907.
Klager har ikke krav på standarderstatning for kansellering av SK908, da han selv
avbestilte returreisen før flyvningen ble kansellert av flyselskapet.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

SAS har ikke avgitt uttalelse til nemnda. 

En ruteendring innebærer kansellering av en avtalt flygning. Kansellering gir rett
til standarderstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige
tiltak var blitt truffet, eller med mindre flyselskapet kan bevise at passasjeren har
fått informasjon om endringen minst 2 uker før planlagt avgangstid, jf EU-forordning
261/2004 artikkel 5 og 7. 

Nemnda legger til grunn at klagers flyvning med flight SK907 Oslo - New York ble
kansellert mindre enn to uker før avreise. SAS har utbetalt standarderstatning for
utreisen. Klager har fremsatt krav om standarderstatning også for returen med SK908.  

I e-posten klager mottok fra SAS den 9. juli kl 11.23 kommer det frem at klagers reise t/r
Oslo New-York den 10. - 18. juli 2022 var kansellert. I samme e-post kommer det frem at
klager fikk to alternativer. Han kunne endre reisen til et senere tidspunkt, eller han kunne
velge å avbryte reisen og søke om full refusjon av flybillettene. Klager valgte sistnevnte.  

SAS kansellerte SK908 den 17. juli 2022. På dette tidspunktet forelå det ikke lenger
en reservasjon. Klager har etter nemndas syn derfor ikke krav på ytterligere
standarderstatning.

Vedtak

Transportklagenemnda kan ikke anbefale at klager gis medhold.