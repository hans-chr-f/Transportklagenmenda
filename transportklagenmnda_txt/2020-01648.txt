Vedtak i Transportklagenemnda - Fly

Sammendrag

Krav om refusjon av billettprisen etter kansellert reise.

Dato
18.01.2021

Saksnummer
2020-01648

Tjenesteytere
TAP Air Portugal

Klager har i det vesentlige anført

Klager hadde en billett for reise med TAP den 29. april 2020 fra Oslo til Lisboa og
med retur den 3. mai. Den 30. mars fikk hun beskjed om at flyvningene var kansellert
som følge av covid-19 pandemien. Samme dag fremsatte klager krav om refusjon av
billettprisen og presiserte at hun ikke ønsket en voucher med tilgodebeløp eller en
ombooking av reisen. Den 4. april svarte TAP at på grunn av den usikre situasjonen var
voucher det eneste refusjonsalternativet de kunne tilby. Klager fastholdt sitt krav i ny e-
post til TAP den 24. april og viste til EU-forordning 261/2004.

Klager krever refusjon av billettprisen med NOK 5 105.

Tjenesteyterne har i det vesentlige anført
TAP har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. TAP
har tross oppfordring unnlatt å svare nemnda.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. Dersom
passasjeren er varslet om kanselleringen mer enn to uker før planlagt avgangstid vil det
heller ikke være grunnlag for standarderstatning.

Klager har opplyst at hun ble informert om kanselleringen av reisen mer enn to uker
før avreisedato. Klager har derfor ikke krav på standarderstatning. Dette er heller ikke
krevet.

Ved kansellering skal passasjeren gis valget mellom refusjon eller omruting, jf. EU-
forordning 261/2004 artikkel 8 nummer 1. Den 13. mai 2020 kom EU-kommisjonen
med en anbefaling om at verdikuponger aksepteres som et alternativ til refusjon i form
av penger under covid-19-pandemien. Det understrekes likevel i samme anbefaling at
refusjon i form av verdikuponger kun er mulig så lenge passasjeren har gitt sitt samtykke
til dette.

Klager har fremlagt dokumentasjon på at hun fremsatte krav om refusjon samme dag
som hun fikk beskjed om at reisen var kansellert. Hun informerte også TAP om at hun
ikke aksepterte flyselskapets svar om at de kun ville tilby en voucher. Klager har ikke gitt
sitt samtykke til en voucher og nemnda anbefaler at TAP refunderer det som er betalt for
billetten med NOK 5 105 i penger, og at voucheren slettes.

Vedtak

Transportklagenemnda - fly anbefaler at TAP refunderer det som er betalt for billetten
med NOK 5 105 i penger til klager, og at voucheren slettes.