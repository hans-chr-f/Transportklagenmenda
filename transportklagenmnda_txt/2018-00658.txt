Vedtak i Transportklagenemnda
- Kollektivreiser

Sammendrag

Ilagt gebyr som følge av manglende billett.

Dato
24.04.2018

Saksnummer
2018-00658

Tjenesteytere
Ruter

Klager har i det vesentlige anført

Klager skulle reise med banen og kjøpte derfor en billett til seg selv og sin 13 år gamle
datter via RuterBillett-app. Klager valgte Vipps som betalingsmetode. 

Klager steg ombord på T-banen da hun så at transaksjonen var bekreftet. Litt senere
skulle klager og datteren benytte seg av trikken som gikk fra Stortinget, og ble da stoppet
i kontroll. Under kontrollen kom det frem at klager ikke hadde noen gyldig billett,
verken til seg selv eller datteren. Klager ble overrasket over dette. Siden hun ikke fant
billettene på Ruter-appen viste hun kontrolløren transaksjonen fra nettbanken på kr 53.
Kontrolløren ønsket ikke å se dette. 

Klager har kontaktet kundeservice som har bekreftet at klager hadde kjøpt billetter, men
at de skulle refundere pengene om en uke fordi noen hadde gått feil. Klager ønsker ikke
pengene tilbake, men at Ruter frafaller gebyret.

Tjenesteyterne har i det vesentlige anført
Ruter viser til henvendelse fra klager angående gebyr hun ble ilagt den 19. februar 2018.
Gebyret ble ilagt fordi klager ikke kunne fremvise gyldig billett i kontrollen. 

Klager hevder det var en feil i appen som var årsaken til at hun ikke hadde gyldig billett.
Dette stemmer ikke da Ruter ikke hadde noen feil i appen denne dagen. 

Klager har startet et kjøp kl.16.43, men dette kjøpet ble aldri gjennomført. Hun skulle
betale med Vipps men betalingen har aldri gått slik den skulle. Når man velger å betale
med Vipps må man gå tilbake til RuterBillett appen å påse at billetten blir lastet inn og
at nedtellingen starter. Det siste ble ikke gjort i dette tilfellet. Dersom det, som i dette
tilfelle, ikke blir lastet inn noen billett så blir kunden heller ikke trukket penger. Ja, det
er slik at det blir utstedt en kvittering, men dersom klager sjekker sin kontoutskrift i
nettbanken vil hun ikke finne noe trekk fra hennes konto. Pengene blir kun reservert, og
dersom det ikke blir lastet inn noen billett blir pengene frigitt og satt tilbake på konto. 

Kunden må selv påse at hun har gyldig billett. Dette innebærer at hun må forsikre seg
om at billetten er lastet inn og at nedtellingen på billetten er startet. 

Billetten ble forsøkt kjøpt kl. 16.43, og hadde den blitt lastet inn ville den vært gyldig frem
til kl.17.45. Klager ble ilagt gebyr kl.18.05. 

Ruter ser på bakgrunn av dette ingen grunn til å endre standpunkt i denne saken.

Nemnda bemerker

Klager ble ved kontroll på trikken linje 12 den 19. februar 2018 ilagt gebyr da hun ikke
kunne visse billett for seg og datteren. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager kunne ikke vise billett og vilkårene for å ilegge gebyr var dermed til stede. 

Klager har opplyst at hun trodde de hadde kjøpt billett da de tok T-banen fra Ullernåsen
stasjon. Ruter har opplyst at det er registrert forsøk på kjøp kl. 16.43, men betalingen
med Vipps er ikke fullført. 

Nemnda bemerker at det er den reisendes ansvar å sørge for gyldig billett. Ved kjøp via
Vipps må det kontrolleres at betaling er gjennomført og at billetten er bekreftet. Nemnda
anser det for sannsynlig at den siste fasen i kjøpet ikke ble fullført. Ruter har opplyst at
det ikke er registrert feil på deres app denne dagen. 

Nemnda bemerker at kontrollen fant sted på trikken linje 12 og gebyr ble ilagt kl. 18.05.
Dersom billettkjøpet hadde vært fullført, ville billettene vært gyldig til kl. 17.45. Det er
grunn til å anta at kontrollen overfor klager tok noe tid.  Klager har anslått et tidsrom på
minst 25 minutter. 

Nemnda viser til opplysningene i gebyrrapporten som viser at vognkontrollen fant
sted på strekningen Majorstua - Jernbanetorget i tidsrommet 17.46 til 18.07. Klager har
opplyst at de tok trikken fra Stortinget og dette må ha vært en del senere enn 17.46.
Billettene kjøpt kl. 16.43 ville da uansett vært utløpt og dette ville vært vist i appen. 

Nemnda kan ikke se at det er grunnlag for å anbefale at gebyret frafalles.

Nemnda har ikke tilstrekkelig grunnlag for å vurdere om kontrollørens atferd var
klanderverdig i forhold til den konkrete situasjonen som oppsto.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.