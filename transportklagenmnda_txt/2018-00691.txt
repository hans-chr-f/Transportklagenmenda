Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2019

Saksnummer
2018-00691

Tjenesteytere
SAS

Klager har i det vesentlige anført

Klager skulle reise fra Oslo til Nairobi via Amsterdam og Abu Dhabi den 13. desember
2017 kl 16.30 med ankomst kl 13.05 den 14. desember, med SAS og Etihad Airways.
SK827 fra Oslo til Amsterdam ble forsinket slik at klager mistet sine videreforbindelser.
Klager hadde to timer til flybytte i Amsterdam. 

Klager ble booket om og ankom Nairobi kl 21.05 den 14. desember, åtte timer forsinket

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
SK827 ble først 40 minutter forsinket grunnet teknisk feil som gjorde at SAS måtte bytte
flymaskin. Deretter ble avgangen forsinket ytterligere 31 minutter som følge av dårlig
vær ved flyplassen, kraftig snøfall. SAS viser til fremlagt dokumentasjon.

SAS mener det var værforholdene som gjorde at klager mistet sin videreforbindelse,
og at klager ville ha rukket sin videreforbindelse med kun 40 minutters forsinkelse som
følge av teknisk feil. 

Værforhold er å anse som ekstraordinære omstendigheter som fritar flyselskapene fra å
utbetale standarderstatning.

SAS kan ikke imøtekomme klagers krav.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Flyvningen ble først 40 minutter forsinket grunnet teknisk feil som gjorde at SAS måtte
bytte flymaskin. Deretter ble avgangen forsinket ytterligere 31 minutter som følge av
dårlig vær ved flyplassen, kraftig snøfall. 

Det var altså to forhold som var skyld i forsinkelsen. Den lengste forsinkelsen skyldtes
teknisk feil.

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet
som medfører at den reisende ikke har krav på erstatning. Dette må vurderes
konkret. Nemnda mener at SAS har dokumentert at været var en slik ekstraordinær
omstendighet. Forsinkelsen på grunn av været var 31 minutter i følge SAS.

Teknisk svikt utgjør som den klare hovedregel ingen ekstraordinær omstendighet i
forordningens forstand, jf kommisjonens veileder av 15.06.2016 punkt 5.2. Den tekniske
svikten var ansvarlig for en forsinkelse på 40 minutter.

Spørsmålet blir etter dette om klager ville rukket sin videreforbindelse dersom flyet bare
hadde vært forsinket som følge av teknisk feil, jf dom C-315. Klager hadde to timer til
flybytte i Amsterdam. 
Etter nemnda syn ville klager ha rukket sin videreforbindelse dersom forsinkelsen bare
hadde vært 40 minutter.

Nemnda anbefaler ikke at klager gis medhold.

Vedtak

Transportklagenemnda - fly anbefaler ikke at klager gis medhold.