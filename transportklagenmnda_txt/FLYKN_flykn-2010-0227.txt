Vedtak i Transportklagenemnda - Fly

Sammendrag

Krav om tilbakebetaling av gebyr for billetter ved kansellert flyavgang.

Dato
10.04.2011

Saksnummer
227/10F

Tjenesteyter
Lufthansa German Airlines

Krav om tilbakebetaling av gebyr for billetter ved kansellert flyavgang.

Klager har i det vesentlige anført:

Klagers flyavgang fra Oslo - Buenos Aires ble kansellert, og klager fikk refundert

NOK18 072 av totalt NOK 21 352 for billettene. Klager krever å få det resterende beløpet på
NOK 3 280 tilbakebetalt. Klager krever videre NOK 1000 til dekning av utgifter og arbeid med
saken.

Lufthansa har ikke avgitt uttalelse til nemnda. Til klager har Lufthansa det vesentlige
anført:

Lufthansa beklager at flygning ble kansellert på grunn av en pilotstreik.

Klagerne kansellerte billettene sine og mottok en refusjon på NOK 9 870 hver.
Reservasjonshistorien viser at en kanselleringsavgift på NOK 1 615 ble tatt ut per passasjer.

Denne kanselleringsavgiften er korrekt kalkulert i henhold til reglene og tariffene for klagers
billettype. Lufthansa kan derfor ikke refundere avgiften.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for flypassasjerer § 5-3.

Lufthansa har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger til grunn at klagernes flygning ble kansellert grunnet pilotstreik.

Ved innstilling av en flygning skal flyselskapet refundere hele billettprisen, jf. EU forordning
261/2004 artikkel 5 jf. artikkel 8.

Lufthansa plikter etter dette å refundere klagerne det resterende beløp, NOK 3 230.

Nemnda finner ikke grunnlag for å anbefale erstatning for eget arbeid med saken. Nemnda
kan heller ikke se at det er sannsynliggjort øvrige utgifter av betydning i forbindelse med
klagesaken.

Vedtak:

Flyklagenemnda anbefaler at klager refunderes ytterligere NOK 3 230

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS Norge AS

Janne G. Soløy, Widerøes Flyveselskap ASA