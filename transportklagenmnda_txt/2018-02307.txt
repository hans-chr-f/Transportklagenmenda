Vedtak i Transportklagenemnda - Fly

Sammendrag

Krav om standardkompensasjon ved forsinkelse.
Selskapet har ikke inngitt tilsvar til nemnda.

Dato
28.06.2019

Saksnummer
2018-02307

Tjenesteytere
Pakistan International Airlines
Pakistan International Airlines

Klager har i det vesentlige anført

Klager skulle reise med Pakistan International Airlines' flyvning PK772 fra Oslo
lufthavn (OSL) til Islamabad (ISB) 2. desember 2017 kl. 19.35. Flyvningen ble forsinket
med mer enn seks timer, og klager har på denne bakgrunn fremsatt krav om
standardkompensasjon i henhold til EU-forordning 261/2004 på 600 euro.

Tjenesteyterne har i det vesentlige anført
Pakistan International Airlines har tross oppfordring ikke avgitt uttalelse til nemnda.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger da til grunn at klager ankom Islamabad over seks timer forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Pakistan International Airlines har ikke gitt noen redegjørelse eller fremlagt noe
dokumentasjon for at forsinkelsen skyldtes ekstraordinære omstendigheter som ikke
kunne vært unngått. Forsinkelsen gir etter dette rett til standarderstatning på 600 euro.

Vedtak

Transportklagenemnda - fly anbefaler at PIA utbetaler til klager standardkompensasjon
på 600 euro.