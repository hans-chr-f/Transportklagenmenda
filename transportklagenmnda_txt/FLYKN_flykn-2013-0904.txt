Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
28.05.2014

Saksnummer
904/13F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Bodø til Faro via Oslo den 17. september 2013 kl. 10:55. DY345 ble
kansellert, slik at klager mistet sin videreforbindelse.

Klager ble booket om til neste ledige avgang. Han mistet en feriedag, og hentet leiebilen et
døgn senere enn planlagt.

Klager krever standarderstatning i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY345 ble dessverre kansellert som følge av uforutsette tekniske feil på seks av selskapets
flymaskiner. Hendelsen er ikke kompensasjonsberettiget i henhold til EU-forordning 261/2004,
da årsaken til uregelmessigheten ble forårsaket av ekstraordinære omstendigheter utenfor
Norwegians kontroll.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

I EU forordning 261/2004, innledning punkt 14, står følgende:

«På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.»

Klager ble booket om til neste ledige avgang, og ble innlosjert på hotell.

Norwegian kan på grunnlag av ovennevnte ikke imøtekomme klagers krav om
standarderstatning.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Norwegian har opplyst at flygningen ble kansellert av operasjonelle årsaker da de hadde seks
fly som var ute pga. tekniske feil og to lynnedslag.

Norwegian har ikke gitt nærmere opplysninger om disse feilene/uhellene eller dokumentert
disse. Norwegian har følgelig ikke godtgjort at innstillingen av DY345 skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Kanselleringen gir således rett til en standarderstatning på 400 euro per person.

Vedtak:

Transportklagenemnda - fly anbefaler at Norwegian utbetaler er standarderstatning på 400
euro per person.

Vedtaket var enstemmig.