Vedtak i Pakkereisenemnda

Sammendrag

Krav om prisavslag grunnet dårlig hotellstandard og dyre fotballbilletter.

Dato
20.04.2020

Saksnummer
2020-00017

Tjenesteytere
EVENTSERVICE AS

Klager har i det vesentlige anført

Klagen gjelder en pakkereise for to personer til Manchester i perioden 18.10.2018 -
22.10.2019. Totalpris 11 980 kroner.

Klager var ikke fornøyd med:
- Hotellstandarden generelt
- Hotell

Klager anfører at hotellet var under den standarden som kan forventes ut fra det som
ble kommunisert. Hotellet holdt 2 stjerner, men ble solgt som 3-stjerner. 
Tjenesteyter melder selv at de har valgt å gi hotellet 3 stjerner ut fra deres egen
vurdering. Eventservice opplyste ikke at dette var et 2 stjerners budget hotell. 

Hotellet var skittent, blodflekker og andre flekker i senger, samt hvitt pulver på gulv og
sengerammer, lukt av mugg i gang, en pult som var fastmontert i vegg og 1 plastikkstol
på rommet. Det lignet mer på et gammelt feltsykehus enn et hotell. Dette er på ingen
måte et 3-stjerners hotell (se bilder i vedlegg). Hverken Booking.com, Hotels.com,
Tripadvisor, Google eller noen andre jeg sjekket har dette som et 3-stjerners hotell.

Klager tok kontakt med tjenesteyter ved ankomst og ga beskjed om dette. De ble
oppfordret til å ta dette opp med resepsjonen. Klager mener hotellet det ikke er hotellets
feil at de holder 2 stjerner og at uansett hva hotellet hadde gjort, ville det ikke forandret
utfallet. Klager kunne ikke bo hverken på det rommet de fikk tildelt eller andre rom på
hotellet. 

Klager anfører at de ikke fikk det de hadde betalt for hverken når det gjaldt kampbilletter
eller hotell. Klager fikk de rimeligste setene på Old Trafford og mener prisen for
fotballkampen og overnattingen var for høy sammenlignet med andre reisearrangører. 

Krav: 8 000 kroner.

Det vises for øvrig til korrespondanse fra klager.

Tjenesteyterne har i det vesentlige anført
Fotballreiser anfører at de fikk en telefon fra klager rett etter innsjekking om at var en
flekk på sengetøyet og at det var noe pulver på gulvet på rommet. 

Fotballreiser tok umiddelbart kontakt med resepsjonen og de beklaget at han var blitt
tildelt et rom som ikke var vasket og klargjort. De ba om at tjenesteyter sendte han til
resepsjonen hvor de straks ville tildele et nytt og oppgradert rom. De regnet saken som
løst med dette, men klager nektet å gå til resepsjonen og hotellet fikk derfor aldri rettet
opp feilen. Kort tid etter fikk de melding fra hotellet om at klager hadde sjekket ut uten å
ville se det nye og større rommet. 

Hotellet har uttalt til Fotballreiser:
"Vi beklager at kundene først fikk ett rom som ikke var klargjort. Våre rutiner er slik
at de da får tildelt et nytt og større rom. Vi hadde et slikt ledig, men kunden ønsket
tydeligvis ikke engang å se denne løsningen, og sjekket ut. Vi fikk ikke muligheten til å
løse kundens problem. Å få lov til å ordne opp i slike situasjoner er hjemlet i både våre
engelske bestemmelser og EUs regler. Vi er videre medlem av Accor-kjeden som har 8
hoteller i Manchester av forskjellige kategorier, og vi kunne ha funnet et annet hotell
i byen dersom han bare hadde villet snakke med oss. Han klaget over lukt i gangene -
det må være på grunn av at det foregikk rengjøring. Tidsmessig snakker vi om ca. 15
minutter for å bytte til nytt hotellrom."

Fotballreiser viser til at klager mener at de har feilklassifisert hotellet. Fotballreiser
anfører at klager ved bestilling har godtatt deres reise-bestemmelser hvor de klargjør at
de selv klassifiserer hotellene. 

Fotballreiser viser til sine nettsider hvor følgende fremgår: "Merk at vi klassifiserer
hoteller etter egen inngående inspeksjon, og at klassifiseringen kan avvike fra andres
vurderinger av samme hotell på andre websider, eller fra klassifiseringen som ble
foretatt da hotellet var nytt." Klassifisering av hoteller er vanskelig, og det aktuelle
hotellet er et eksempel på dette. På forskjellige nettsteder har dette hotellet fra 4 til 2
stjerner. 

Fotballreiser skriver at Kampen Manchester-Liverpool er sett på som kanskje årets
største begivenhet i Manchester og klubben selger ikke billettene billig. Klager tar feil
når han hevder at disse billettene var de rimeligste på Old Trafford til denne kampen.
Det fremgår av Fotballreisers nettsider at fotballbillettene kan være hvor som helst på
stadion dersom intet annet er avtalt. Klager hadde ikke betalt for særskilt plassering.

Billettene inkluderte også inngangsavgift til Manchester United Museum og en mat/
drikke kupong.

Klager valgte årets dyreste og mest spennende fotballkamp i Manchester. Klager
har videre valgt et enkelt hotell. Fotballreiser viser til sine nettsider hvor de opplyser
følgende: "Vær oppmerksom på at Fotballreisers standardhoteller er av turistklasse
klassifisering. Dette vil i England si enkel standard - selv om alle våre hotellrom
naturligvis har eget dusj/toalett. Dersom du er opptatt av hotellstandard, oppfordrer vi
deg til å oppgradere til 4 stjerners hotell."

Da klager sjekket ut av hotellet, uten i det hele tatt å ville motta hjelp fra resepsjonen,
valgte de ikke et 3 stjerners hotell, men ett av de beste hotellene i Manchester. Hotel
Roomz markedsfører seg som "An Award Winning Luxury Hotel in Manchester". 

Fotballreiser har tilbudt klager 2 500 kroner for tidlig utsjekking av hotellet, noe klager
har avslått. 

Det vises for øvrig til korrespondanse fra Fotballreiser/Eventservice AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres i
tråd med avtalen, jfr. pakkereiseloven § 25. Bestemmelsen spesifiserer ikke hva ansvaret
omfatter ut over å vise til avtalen, men innholdet utledes også av gitte opplysninger i
dokumentasjonen i markedsføringen av den avtalte tjenesten innhold. Arrangørens
mangelsansvar omfatter avvik hos arrangøren, men også feil og forsømmelser begått av
dem arrangøren svarer for. Dersom det foreligger en mangel ved pakkereisen, kan den
reisende kreve avhjelp, alternative tjenester, prisavslag eller erstatning etter henholdsvis
§ 27, § 28, § 31 og § 32.

Klager har fremmet krav om prisavslag på 8 000 kroner begrunnet i at hotellet var
dårligere enn forventet både i forhold til renhold samt generell klassifisering, samt at
plasseringen på fotballkampen også var dårlig.

Når det gjelder klagers klage på renhold ble dette tatt opp med tjenesteyter omgående
og tjenesteyter ba klager ta kontakt med resepsjonen. Det fremgår av hotellets uttalelse
at dersom klager hadde tatt opp manglende rengjøring med dem ville klager fått både
en oppgradering på rommet samt selvfølgelig et rent rom. En slik mulighet ble ikke
gitt til klager da klager i stedet valgte å sjekke ut av hotellet. Dette får betydning for
prisavslagets størrelse da tjenesteyter har en rett til å avhjelpe særlig der dette ville vært
langt mer lønnsomt. 

Når det gjelder klagers på klassifiseringen av hotellet vises det til tjenesteyters vilkår om
nettopp deres klassifisering av sine hoteller. Det fremgår der "Vær oppmerksom på at
Fotballreisers standardhoteller er av turistklasse klassifisering. Dette vil i England si enkel
standard - selv om alle våre hotellrom naturligvis har eget dusj/toalett. Dersom du er
opptatt av hotellstandard, oppfordrer vi deg til å oppgradere til 4 stjerners hotell." Basert
på dette kan ikke klager høres med at hotellet hadde en høyere klassifisering på papiret
enn i virkeligheten.

Når det gjelder plasseringen på fotballkampen bestrider tjenesteyter at klager har fått
noe annet enn det som er bestilt. Det vises til at det fremgår av tjenesteyters nettsider
at fotballbillettene kan være hvor som helst på stadion, dersom intet annet er avtalt.
Klager hadde ikke betalt for særskilt plassering. Billettene inkluderte også inngangsavgift
til Manchester United Museum og en mat/drikke kupong. Nemnda kan således ikke se at
det foreligger noe avvik fra avtalen mellom partene.

Nemnda har delt seg i sin konklusjon. Flertallet, leder og reisebransjens representanter,
anbefaler at Eventservice utbetaler 2 500 kroner for tidlig utsjekking av hotellet som
Eventservice allerede har tilbudt. Mindretallet, forbrukerrepresentanten, er av den
oppfatning at klager hadde grunn til å tro at hotellstandarden var bedre enn det den var.
Eventservice sin fastsettelse av antall stjerner bidro til å villede klager på dette punkt og
klager bør derfor ha noe mer kompensasjon.

Vedtak

Pakkereisenemnda anbefaler at klager ikke gis medhold.

Vedtaket er fattet med den dissens som fremgår ovenfor.