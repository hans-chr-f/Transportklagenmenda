Vedtak i Transportklagenemnda - Fly

Sammendrag

Krav om full refusjon av flybillett grunnet
kansellering som følge av covid-19 pandemien.

Dato
16.09.2021

Saksnummer
2021-00255

Tjenesteytere
Mytrip
Widerøe
Norwegian Air Shuttle

Klager har i det vesentlige anført

Klager hadde bestilt reise hos Mytrip med Widerøe, SAS og Norwegian på to separate
billetter på følgende reiserute:

3. juli 2020 (PNR RQRDU5)
WF957 Lakselv - Tromsø 
DY387 Tromsø - Oslo
WF179 Oslo - Ørsta/Volda

31. juli 2020 (PNR RQJR3A) 
WF141 Ørsta/Volda - Sogndal 
WF140 Sogndal - Oslo
SK4062 Oslo - Lakselv

Den 21. juni mottok klager en epost fra Mytrip om at utreisen (RQRDU5) var kansellert.
Klager ba om full refusjon for hele reisen, men har ikke mottatt dette. 

Klager krever full refusjon av de ubenyttede flybillettene kroner 5 950.

Tjenesteyterne har i det vesentlige anført
Norwegian har ikke svart på nemndas henvendelse. 

Widerøe har i det vesentlige anført:

Når det gjelder refusjon av billetten skal denne alltid rettes til billettutsteder. Widerøe
har ikke mottatt noen forespørsel fra klager og har heller ikke muligheten til å refundere
billetten da vi ikke har tilgang på billettnummeret. I tillegg inneholder billetten en
kombinasjon av SAS/WF/DY. Widerøe ber derfor om at alle spørsmål knyttet til refusjon
går til MyTrip.

Angående at standarderstatning vil vurderes av nemnda på eget initiativ:
Krav om erstatning skal rettes skriftlig til tjenesteyter i henhold til forskrift om
klagenemnd for passasjertransport:

"§ 5-1.Innsendelse av klage – når klagen tidligst kan fremmes
(1) Klage skal fremsettes skriftlig til transportklagenemndas sekretariat.
(2) Klager må på forhånd ha reklamert skriftlig overfor tjenesteyteren uten at tvisten
har løst seg i minnelighet. Kravet gjelder ikke dersom tjenesteyteren ikke har kjent
kontaktadresse og heller ikke har lagt til rette for andre måter å klage på som klageren er
i stand til å nyttiggjøre seg."

I dette tilfellet er klage aldri blitt fremmet til Widerøe, og i henhold til nevnte forskrift
"§ 5-1, (1), bør ikke krav om standarderstatning vurderes av Transportklagenemnda for
dette tilfellet.

Mytrip har i det vesentlige anført:

Klager bestilte en reise på Mytrips hjemmeside med Widerøe, Norwegian og SAS.
Billettene ble booket samtidig på samme ordre, men som to separate enkeltbilletter med
forskjellige bookingnummer. Begge billettene ble utstedt på Widerøe dokument. 

Separate flybilletter med ulike billettnummer regnes alltid som reiser som er uavhengige
av hverandre. 

Den 28. mai oppstod det ble WF179 kansellert av Widerøe, og Mytrip har nå mottatt en
tilbakebetaling fra Widerøe. Den 6. juli 2021 har Mytrip derfor refundert kroner 3 089,84
for utreisen (PNR RQRDU5) til klager.  

Returen hadde en mindre tidendring på fem minutter som ikke påvirket klagers
reiserute. Klager har ikke krav på refusjon av denne billetten.

Nemnda bemerker

Nemnda legger til grunn at klager hadde separate billetter, og at WF179 på utreisen ble
kansellert. Klager har fremsatt krav om full refusjon av både ut- og hjemreise. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

I denne saken er det ikke fremmet krav om standarderstatning. Etter fast nemndspraksis
vurderer likevel nemnda om klager har krav på standarderstatning. Widerøe har ikke
forklart hva som var årsaken til kanselleringen eller dokumentert denne. Flyselskapet
kan ikke sies å ha godtgjort at kanselleringen skyldtes ekstraordinære omstendigheter
utenfor flyselskapets kontroll. Klager har etter dette krav på standarderstatning på 250
euro.  

Widerøe har refundert klagers utreisebillett. Klager mener han også har krav på refusjon
av returbilletten.

Dokumentasjonen i saken viser at klager hadde separate billetter. Etter nemndas syn kan
Widerøe kun svare for strekningen Lakselv - Ørsta/Volda. Nemnda kan etter dette ikke
anbefale at klager gis medhold i sitt krav om refusjon av returbilletten.

Vedtak

Transportklagenemnda anbefaler at Widerøe utbetaler 250 euro til klager.