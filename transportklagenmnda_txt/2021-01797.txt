Vedtak i Transportklagenemnda - Sjø

Sammendrag

Krav om refusjon av utlegg i forbindelse med kansellering av avgang.

Dato
19.01.2022

Saksnummer
2021-01797

Tjenesteytere
Color Line

Klager har i det vesentlige anført

Klager og sine to medreisende skulle reise med SuperSpeed 1 fra Kristiansand til
Hirtshals den 31. juli 2021 kl. 16:30. Samme dag mottar klager en SMS kl. 13:39 om at
seilingen blir kansellert grunnet tekniske problemer. Det fremkommer at reisefølge har
blitt automatisk booket om til dagen etter kl. 08:00. 

Klager forsøkte å kontakte selskapet på telefon, men det lyktes de ikke med. Da de
ankom kaien, var det en ansatt å finne. Det ble forklart at de kunne sende inn regningene
for overnatting, men de ble ikke tilbudt noen alternativer. De booket seg inn på hotell og
da med to rom, ekteparet på et rom og den voksne sønnen på et annet rom. Rommene
kostet NOK 2790 og NOK 1640. Klager har fått refundert NOK 1500 per rom og måltid
NOK 250 per person. Totalt NOK 3750.

Klager krever å få refundert differansen på hva de betalte for rommene NOK 4430 i
forhold til hva de har mottatt i refusjon av rommene på NOK 3000.

Tjenesteyterne har i det vesentlige anført
Color Line har ikke avgitt uttalelse til nemnda. 

Til klager har selskapet i det vesentlige anført:
Det beklages at klager ble berørt av kanselleringen av SuperSpeed 1 den 31. juli og
relaterte problemer. 

Dersom Color Line avbestiller av tekniske årsaker, har du krav på refusjon av billetten
på den aktuelle avgangen eller til en gratis endring. Her har det blitt dekket kostnader
for hotellovernatting på NOK 1500 per rom samt en enkel matbit på inntil NOK 250 per
person. Totalt refundert blir NOK 3750. 

Color Line kan ikke imøtekomme forespørselen din om refusjon av alle
tilleggskostnadene.

Nemnda bemerker

Klager krever refusjon av utgifter til hotell som følge av kansellert avgang.

I forbindelse med kansellert avgang 31. juli 2021, dekket Color Line hotellopphold
med kr. 1500 per rom, totalt kr. 3000,-, samt kr. 250 i kost. Klagers utgifter til hotell var
imidlertid kr. 4430,-, og klager krever ytterligere refusjon med differensen på kr. 1430,-.

Color Line har ikke besvart nemndas henvendelser.

Nemnda legger til grunn at Color Line har erkjent at de har ansvar for de kostnadene
klager pådro seg, og at det er gitt erstatning for utgifter i henhold til selskapets
reisevilkår, som er gjengitt på deres nettside. Det følger av disse at ved kansellering har
klager krav på hotellinnkvartering der det er nødvendig. 

Det følger av reisevilkårene at de utfylles av EU-forordning 1177/2020 som gir rettigheter
til cruise- og ferjepassasjerer under sjøtransport til og fra EU land. Etter forordningens
artikkel 17 nr. 2, kan transportøren for hver passasjer begrense de totale utgiftene til 80
euro per natt.

Color Line hadde dermed adgang til å begrense utgiftene til overnatting, og har også
dekket mer enn de er forpliktet til etter forordningen. Det er da ikke grunnlag for
ytterligere erstatning. 

Vedtak

Transportklagenemnda sjø finner å ikke anbefale at klager gis medhold.