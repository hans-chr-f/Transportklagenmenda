Vedtak i Transportklagenemnda - Fly

Sammendrag

Krav om refusjon av utgifter grunnet forsinket bagasje.

Dato
13.06.2019

Saksnummer
2018-02323

Tjenesteytere
SAS

Klager har i det vesentlige anført

Klager og hans familie på fire reiste fra Trondheim til Vilnius via Stockholm den 21.
juni 2018. Ved ankomst Vilnius var ikke familiens tre innsjekkede kofferter ankommet.
Familien hadde pakket alt de trengte i koffertene sine, blant annet sportsutstyr til sønnen
som skulle på idrettsleir. Klager måtte gå til innkjøp av nødvendige klær og annet utstyr
og hygieneartikler. 

Klager krever refusjon av sine utgifter på totalt 1 972,22 euro. Klager har til nå mottatt 1
528,09 euro fra SAS. 

Det vises for øvrig til SAS' brev.

Tjenesteyterne har i det vesentlige anført
Klager med reisefølge hadde billetter for reise den 21. juni fra Trondheim til Vilnius. Ved
ankomst Vilnius meldte klager sin bagasje for tapt. Klager mottok bagasjen den 25. juni.
Klager har gjort innkjøp for 1 972,22 euro. Av dette har SAS utbetalt 1 528,09 euro.

På sine nettsider informerer SAS om at det er den reisendes ansvar å begrense utgifter
til innkjøp av artikler. SAS mener klager har gått til innkjøp av artikler som ikke kan
anses som nødvendige. Videre mener SAS at plaggene klager har kjøpt har medført en
berikelse for ham, da plaggene også kan brukes ved senere anledninger. 

SAS mener klager ikke har krav på mer enn han har fått utbetalt og kan ikke
imøtekomme hans krav.

Nemnda bemerker

Klager og hans familie på fire reiste fra Trondheim til Vilnius via Stockholm den 21. juni
2018. Ved ankomst Vilnius var ikke familiens tre innsjekkede kofferter ankommet. Ved
ankomst Vilnius rapporterte klager 3 kolli tapt bagasje. Klager mottok bagasjen den
25.juni. Klager har gjort innkjøp for totalt EUR 1 972,22. Av dette har SAS allerede betalt
til klager EUR 1 528,09, tilsvarende NOK 14 557. 

Flyselskapet er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinket bagasje. 
Utlegg til for eksempel klær og toalettartikler som skyldes et nødvendig behov kan klager
kreve erstattet, men klager har et ansvar for å begrense utgiftene. 

Selv om det var fire personer som hadde behov for klær, toalettartikler i rimelig omfang
i fire dager, synes innkjøpene til dels å være såpass omfattende og av en slik art at de
medfører en berikelse for klager, da plaggene også kan brukes ved senere anledninger. 

Etter nemndas syn har klager fått en rimelig erstatning fra SAS og nemnda kan ikke
anbefale at klager gis medhold i sitt krav utover det som allerede er utbetalt.

Vedtak

Transportklagenemnda-fly kan ikke anbefale at klager gis medhold utover det som
allerede er utbetalt.