Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
14.08.2018

Saksnummer
2018-00177

Tjenesteytere
Norwegian

Klager har i det vesentlige anført

Klager reiste med Norwegians flyvning DY7031 fra Fort Lauderdale (FLL) til Oslo lufthavn
(OSL) 11. desember 2017 kl. 21.15, med planlagt ankomsttid kl. 11.50 påfølgende dag. 

Flyvningen ble forsinket med mer enn tre timer, og klager har fremsatt krav om
standardkompensasjon i henhold til EU-forordning 261/2004 på 600 euro pr. person,
totalt 1 200 euro for to passasjerer.

Tjenesteyterne har i det vesentlige anført
Norwegians flyvning DY7032 fra Fort Lauderdale til Oslo 11. desember 2017 ble forsinket
med tre timer og 40 minutter ved ankomst. 

Norwegian har tidligere imøtekommet klagers krav om standardkompensasjon. 

Flyvningen ankom destinasjonen innen fire timer etter opprinnelig ankomsttid.
Norwegian har derfor anført at kompensasjonen skal reduseres med femti prosent
jf. EU-forordning 261/2004 artikkel 7 nummer 2 bokstav c. I henhold til denne
bestemmelsen kan kompensasjonen reduseres med femti prosent dersom forsinkelsen
er under fire timer på en reise over 3 500 kilometer. 

Spørsmålet har blitt behandlet av EU-kommisjonen 10. juni 2016, hvor kommisjonen
publiserte et notat med retningslinjer vedrørende flyvninger mellom tre og fire timer
for distanser over 3 500 kilometer: "[W]hen the delay at arrival is less than four hours
for a journey of more than 3500 km involving an airport located outside the EU, the
compensation can be reduced by 50 % and therefore amounts to EUR 300 in application
of Article 7(2) of the Regulation". 

Norwegian avviser ethvert krav fra klager om utbetaling utover 300 euro pr. passasjer. 

Nemnda bemerker

Norwegians flyvning DY7032 fra Fort Lauderdale til Oslo 11. desember 2017 ble forsinket
med tre timer og 40 minutter ved ankomst. 

Norwegian har ikke anført at vilkårene for standardkompensasjon ikke er til stede, og
kompensasjon skal derfor utbetales til klager. Spørsmålet i denne saken er om selskapet
har rett til å redusere kompensasjonen med femti prosent i henhold til EU-forordning
261/2004 artikkel 7 nummer 2 bokstav c. 

EU-forordning 261/2004 omhandler kun kompensasjon for kansellering, overbooking
og endret rutetid. EU-domstolen utvidet imidlertid i sin avgjørelse i C-402/07 (Sturgeon)
anvendelsesområdet til også å omfatte forsinkelser over tre timer. 

EU-forordning 261/2004 artikkel 7 nummer 2 lyder slik: 

"Når passasjerer tilbys omruting til det endelige bestemmelsessted på en annen flyging
i henhold til artikkel 8, og ankomsttiden ikke går ut over planlagt ankomsttid på den
opprinnelig reserverte flygingen [...]

c) med fire timer for alle flyginger som ikke omfattes av bokstav a) eller b),

kan det transporterende luftfartsselskap redusere erstatningen omhandlet i nr. 1 med 50
%". 

Klagers flyvning ble forsinket med mellom tre og fire timer, distansen var over 3 500
kilometer og flyvningen kom fra et land utenfor EØS-området. Nemnda er derfor av den
oppfatning at flyselskapet har adgang til å redusere kompensasjonen med femti prosent,
og at korrekt beløp allerede er utbetalt til klager.

Vedtak

Transportklagenemnda - fly anbefaler ikke at klager gis medhold utover de totalt 600
euro som allerede er utbetalt til klager.