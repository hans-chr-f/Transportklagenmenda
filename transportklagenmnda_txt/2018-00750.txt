Vedtak i Transportklagenemnda
- Kollektivreiser

Sammendrag

Ilagt gebyr som følge av manglende billett.

Dato
18.04.2018

Saksnummer
2018-00750

Tjenesteytere
Ruter

Klager har i det vesentlige anført

Klager reiste med buss fra Stovner T-banestasjon 7. februar 2018. 

Klager måtte løpe for å rekke bussen. Ombord i bussen tok klager opp billetten han
hadde i baklomma for å aktivere den på kortleseren, men automaten fungerte ikke. 

Klager forsøkte å vise dette til kontrollørene som var ombord, men de ville ikke høre
på klager. Klager forsøkte også å gå frem til føreren i bussen, men han ble stoppet av
kontrollørene som ba han oppgi personalia. Klager gjorde dette og ble ilagt gebyr.

Klager viser til at han ikke kan holdes ansvarlig for at valideringsautomaten på bussen
ikke fungerte. Klager ber derfor om at Ruter frafaller det ilagte gebyret.

Tjenesteyterne har i det vesentlige anført
Ruter viser til henvendelse fra klager angående gebyret han ble ilagt 7. februar 2018.
Klager hevder at han forsøkte å aktivere billetten, men at kortleseren ikke fungerte og at
han deretter ikke fikk lov til å gå frem til føreren.

Ifølge kontrolløren så ble det ikke fremvist noen billett i det hele tatt, og det er heller
ikke registrert på gebyret at det ble fremvist noen billett. Billetter som blir skannet blir
registrert på gebyret. 

Kontrollørene sjekker alltid kortleserne om bord så dersom det hadde vært defekte
kortlesere ville de ikke ha utstedt noe gebyr. Ruter fester derfor ikke lit til denne
opplysningen. Klager forsøkte også under kontrollen å oppgi at han var under 15 år for å
unnslippe gebyret. 

Billetten som klager har sendt inn inneholder en barnebillett som fortsatt ikke er
aktivert. 

Ruter fester lit til opplysningene fra kontrollør i dette tilfellet og endrer derfor ikke
utgangspunkt i denne saken.

Nemnda bemerker

Klager ble ved kontroll på bussen fra Stovner T-banestasjon til Øvre Fossum den 7.
februar 2018 ilagt gebyr fordi han ikke kunne vise gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager har vist til at valideringsautomaten ikke var i drift og at han var på vei fram til
sjåføren da kontrollørene kom mot ham. De ville imidlertid ikke høre på ham.

Nemnda peker imidlertid på at det i gebyrrapporten fra kontrolløren er det notert at
klager ikke hadde billett, men intet om at det ble påberopt at automaten ikke fungerte.
Etter nemndas syn er det sannsynlig at automaten ville blitt sjekket dersom dette hadde
vært et tema. 

Nemnda finner ikke sannsynliggjort at valideringsautomaten var ute av drift.  

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.