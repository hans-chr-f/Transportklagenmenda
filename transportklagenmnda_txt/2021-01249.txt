Vedtak i Transportklagenemnda - Fly

Sammendrag

Krav om refusjon av utgifter til ny billett grunnet kansellering som følge av ruteendring.

Dato
06.12.2021

Saksnummer
2021-01249

Tjenesteytere
Vueling Airlines

Klager har i det vesentlige anført

Klager skulle reise fra Oslo til Madrid via Barcelona den 30. mai 2021 kl 11.20 med
ankomst kl 19.00 med VY8539 og VY1008. Billetten var gjennomgående og bestilt direkte
hos Vueling. Pris 177,74 euro inkludert bagasje (1 koffert). 

Den 4. mai mottok klager epost fra Vueling om at flyvningene var endret til den 2. juni.
Klager valgte å avslå, da det ikke passet å reise tre dager senere. Han måtte kjøpe ny
billett med annet selskap, pris 174,76 euro og bagasje 35 euro, til sammen 209,76 euro.
Klager har mottatt refusjon av den opprinnelige billetten. 

Klager har fremsatt krav om mellomlegg mellom opprinnelig og ny billett med 32 euro.

Tjenesteyterne har i det vesentlige anført
Vueling har ikke avgitt uttalelse til nemnda.

Nemnda bemerker

En ruteendring innebærer kansellering av en avtalt flygning. Basert på sakens
opplysninger legger nemnda til grunn at klagers flyvninger mellom Oslo og Madrid ble
kansellert mer enn 14 dager i forveien. Klager har derfor ikke rett på standarderstatning
i henhold til EU-forordning 261/2004 artikkel 5 nummer 1 bokstav c punkt i). Dette er
heller ikke krevet. 

Nemnda legger til grunn at klager pådro seg utgifter til ny og dyrere billett. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. 

Vueling har ikke avgitt uttalelse til nemnda. Det fremkommer av sakens dokumenter at
Vueling tilbød klager ny flyvning tre dager etter opprinnelig flyvning. Nemnda kan ikke
se at Vueling har tilbudt klager omruting snarest mulig i dette tilfellet. Nemnda mener at
Vueling derfor må dekke prisdifferansen mellom klagers opprinnelige reise med Vueling,
og den nye billetten klager har kjøpt hos annet selskap. Nemnda finner støtte i EU-
kommisjonens tolkningsveileder punkt 4.2. 

Nemnda anbefaler derfor at Vueling refunderer klagers merutgifter med 32 euro.

Vedtak

Transportklagenemnda anbefaler at at Vueling refunderer mellomlegget mellom
opprinnelig og ny billett med 32 euro.