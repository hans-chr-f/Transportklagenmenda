Vedtak i Pakkereisenemnda

Sammendrag

Krav om standarderstatning i henhold til EU-forordning
261/2004 på grunn av forsinkelse på utreisen til Santorini.

Dato
28.08.2015

Saksnummer
183/14PF

Tjenesteyter
Apollo Reiser AS

Saken gjelder:

Krav om standarderstatning i henhold til EU-forordning 261/2004 på grunn av forsinkelse på
utreisen til Santorini.

Klager har i det vesentlige anført:

Klagerne skulle reise fra Oslo Lufthavn til Santorini den 21.06.14 med Novairs rute NVR 307.

Klagerne ble forsinket med nærmere 14 timer og mistet dermed ett døgn av sin ukes ferie.
Klager har etter hjemkomst undersøkt hva de har krav på og mener at en forsinkelse av
denne lengden gir dem rett til erstatning på 400 euro pr. person i henhold til EU-forordning
261/2004.

Apollo har i det vesentlige anført:

Forsinkelsen skyldtes en teknisk forsinkelse på NVR 307 Oslo - Santorini 21.06.14, som ble
på totalt 13 timer og 46 minutter. Alle gjester på denne flyvningen fikk først matkuponger på
Oslo Lufthavn, og da det ble klart at forsinkelsen ville bli av lengre varighet, ble de kl. 13.00 tatt
til hotell ved lufthavnen og fikk middag.

Det var en teknisk feil på en av dørene og to deler måtte skiftes ut. En av delene ble
transportert fra Stockholm Arlanda og den andre delen fra Airbus sitt lager i Hamburg.
Parallelt med teknikernes jobb med å reparere døren ble det søkt etter erstatningsfly for å
minimere forsinkelsen. Det viste seg at det ikke fantes ledige fly, verken i egen flyflåte eller fra
andre flyselskap, som kunne settes inn på flyvningen.

Som det fremgår av redegjørelse og teknisk dokumentasjon fra flyselskapet, var feilen av en
slik art at den ikke kunne forutses. Delen som gikk i stykker går svært sjelden i stykker og er
derfor ikke en del av det jevnlige vedlikehold av maskinen. At den ikke fantes på lager verken
hos Thomas Cook Airlines, SAS eller Lufthansa viser også at dette er en del som svært sjelden
(om aldri) byttes ut. Delen har ikke vært byttet ut i løpet av ti års operasjon av Novair.

Apollo og Novair er av den oppfatning at denne tekniske feilen var av en slik art at den ikke
gir grunnlag for kompensasjon etter EU forordning 261/2004, utover forpleining i ventetiden.
Forsinkelsen gir heller ikke rett til erstatning etter Alminnelige vilkår for pakkereiser.

Nemnda bemerker:

Den rett til erstatning flypassasjerer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt. Reklamasjonsnemnda har tidligere lagt til
grunn at også når det gjelder tekniske feil, er det flyselskapet som må godtgjøre at slike feil er
«ekstraordinære omstendigheter» i forordningens forstand. Det er flyselskapet som har størst
mulighet til å påvirke og forhindre at tekniske feil oppstår. Også preventive hensyn tilsier at
flyselskapet i utgangspunktet må bære ansvaret også ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som forordningen krever for å bli fritatt for ansvar.

I det foreliggende tilfelle har flyselskapet opplyst at feilen som oppsto var en feil på
nødutrustning i dør nr. 2 (sklier). Feilen måtte utbedres før flyet igjen kunne settes i drift.

Luftfartstilsynet har funnet dokumentasjonen tilstrekkelig, og har ikke hatt bemerkninger
til flyselskapets bekrivelse av den tekniske feilen. Etter dette legger nemnda til grunn at
feilen oppsto uten forvarsel til tross for rutinemessig teknisk vedlikehold. Etter nemndas
vurdering var det ikke praktisk mulig å treffe tiltak for å unngå feilen som førte til forsinkelsen.
Forsinkelsen gir derfor ikke rett til erstatning etter EU-forordningen.

Forsinkelsen ble på 13 timer og 46 minutter på ferie av en uke varighet. En slik forsinkelse
utgjør en mangel ved reisen i pakkereiselovens forstand når reisens varighet er mellom
5 og 8 døgn, jfr. Alminnelige vilkår for pakkereiser punkt 8.2 V. Bestemmelsen pålegger i
utgangspunktet arrangøren et objektivt kontraktsansvar. Det vises til Ot.prp.nr.35 (1994-1995)
side 89, første spalte. Bestemmelsen om fordobling av fristene kommer etter nemndas syn
ikke til anvendelse i dette tilfellet. Mangelen skyldes en feil hos underleverandøren, som
arrangøren hefter for.

Reisens pris er ikke oppgitt. Nemnda finner etter omstendighetene at prisavslaget for
forsinkelsen bør settes 15% av reisens pris, avrundet til nærmeste runde beløp. I tillegg til at
klagerne mistet en dag på reisemålet, gir en så lang forsinkelse en dårlig feriestart.

Vedtak:

Reklamasjonsnemnda for pakkereiser anbefaler at det utbetales et prisavslag på 15% av
reisens pris, avrundet til nærmeste runde beløp.

Vedtaket er enstemmig.