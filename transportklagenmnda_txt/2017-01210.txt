Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.02.2018

Saksnummer
2017-01210

Tjenesteytere
KLM

Klager har i det vesentlige anført

Klager skulle reise fra Bergen til Frankfurt via Amsterdam den 18. mai 2017 kl 17.35.
Flight KL1190 fra Bergen til Amsterdam ble forsinket til kl 18.45 grunnet problemer med
drivstoff. Forsinkelsen medførte at klager mistet sin videreforbindelse til Frankfurt som
skulle gå kl 20.35. 

Klager mener at problemer med drivstoff må anses å ligge innenfor et flyselskaps ansvar
og kontroll.  

Klager ble booket om til neste dag med KL1184 og KL1765. Sistnevnte flight var også
forsinket, klager ankom endelig bestemmelsessted i overkant av 15 timer forsinket. 

KLM har refundert klagers utgifter til drosje, kroner 943. 

Klager krever standarderstatning 250 euro i henhold til EU-forordning 261/2004. Videre
krever han erstatning for en dags tapt arbeidsfortjeneste. 

Det vises for øvrig til klagers brev.

Tjenesteyterne har i det vesentlige anført
KL1190 ble forsinket som følge av sent innkommet fly grunnet problemer med
drivstofftilførsel på Amsterdam lufthavn Schiphol. Det vises til fremlagt utskrift fra et
tidsskrift som beskriver problemene på Schiphol. Alle flyselskap med flyvninger til og fra
Schiphol denne dagen ble utsatt for forsinkelser som følge av disse problemene. Det sier
seg selv at et flyselskap ikke kan gjøre noe med drivstoffproblemer som rammer en hel
flyplass.  

Denne hendelsen er ikke kompensasjonsberettiget da årsaken var ekstraordinære
omstendigheter utenfor KLMs kontroll.

KL1765 påfølgende dag ble forsinket 1 time og 19 minutter grunnet teknisk feil. Denne
hendelsen er ikke kompensasjonsberettiget da forsinkelsen var på under tre timer. 

KLM har refundert klagers utgifter i ventetiden med kroner 943, og har av godvilje tilbudt
8 000 miles(bonuspoeng). KLM kan ikke imøtekomme klagers krav utover dette.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261 / 2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

KL1190 ble forsinket som følge av sent innkommet fly grunnet problemer med
drivstofftilførsel på Amsterdam lufthavn Schiphol. Det vises til fremlagt dokumentasjon.
Problemet rammet mange fly denne dagen med store forsinkelser som resultat. Nemnda
finner at dette problemet skyldtes ekstraordinære omstendigheter utenfor selskapets
kontroll som ikke kunne vært unngått selv om alle rimelige tiltak ble truffet. Nemnda kan
ikke se at KLM hadde noen rimelig mulighet til å  unngå denne forsinkelsen.

Den neste flygningen, KL1765 påfølgende dag, ble forsinket 1 time og 19 minutter
grunnet teknisk feil. Denne  forsinkelsen er ikke kompensasjonsberettiget ettersom
forsinkelsen var på under tre timer.

Nemnda kan etter dette ikke anbefale at klager gis medhold i krav på standarderstatning.
KLM har refundert klagers utgifter til drosje, kroner 943. 

Klager krever erstatning for en dags tapt arbeidsfortjeneste.
Slike utgifter er ikke dekningsmessige etter EU-forordningen. 

Nemnda mener at flyselskapet heller ikke kan holdes ansvarlig for disse utgiftene i
medhold av luftfartsloven § 10-20, og viser til begrunnelsen for at klageren ikke har
rett til standarderstatning; Flyselskapet må sies å ha godtgjort at det har tatt alle
forholdsregler som med rimelighet kan kreves for å unngå tapet også i luftfartslovens og
Montreal-konvensjonens forstand.

Vedtak

Transport klagenemnda - fly anbefaler ikke at klageren gis medhold.