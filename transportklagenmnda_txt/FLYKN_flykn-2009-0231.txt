Vedtak i Transportklagenemnda - Fly

Sammendrag

Klage på dårlig service ved endring av flybilletter på returreise fra Brasil til
Norge, som medførte at klager fikk en merutgift på kr 3.500 i skatter og avgifter.

Dato
24.03.2010

Saksnummer
231/09F

Tjenesteyter
Ticket Feriereiser AS

Klage på dårlig service ved endring av flybilletter på returreise fra Brasil til Norge, som
medførte at klager fikk en merutgift på kr 3.500 i skatter og avgifter.

Klager har i det vesentlige anført:

Klager måtte endre sine returbilletter fra Brasil til Norge. Ticket Feriereiser brukte lang tid på å
besvare klagers henvendelse, noe som førte til at klager ble påført ekstra utgifter. Disse kreves
erstattet.

Det vises for øvrig til klagers brev/mailer.

TicketSki har i det vesentlige anført:

Ticket Ski beklager at klager har følt at hun har fått dårlig service hos dem.

Klager kontaktet byrået 27. april 2009 i forbindelse med at hun ville endre sine billetter fra
Brasil til Norge. Byrået anbefalte henne å ta kontakt med British Airways på utreisestedet,
men klager ville foreta endringen hos byrået.

På grunn av tidsforskjell mellom Brasil og Norge ble ikke klagers mail besvart med en gang.
Det var flere mailer fra klager til byrået denne dagen (28.04) og alle ble besvart, men da
klokken var 16.00 her i Norge, stenger de fleste kontorer som byrået trengte informasjon fra,
så byrået tok da opp kontakten med klager neste dag.

På grunn av sykdom på kontoret fikk ikke klager endelige svar før 30. april. Klager opplyste
at hun måtte kontakte sin mann vedrørende endringsgebyret. Hun ville gi tilbakemelding så
snart hun hadde bestemt seg.

Klager kontaktet byrået 5. mai for å bekrefte endringen. Endringen ble ikke foretatt av byrået
før 7. mai pga sykdom hos den ansatte, og ingen annen hadde adgang til å gjøre endringen.
Skatter og avgifter var da steget siden 30. april. Dette er noe byråene ikke råder over.

Nemnda bemerker:

Nemnda legger på bakgrunn av de foreliggende opplysninger til grunn at Ticket informerte
klager den 30. april om hvilke kostnader som ville påløpe ved en endring av reisen. Nemnda
legger videre til grunn at klager ikke ba om endring av reisen før 5. mai. Endringen ble
effektuert den 7. mai. Kostnadene ved endring var da steget siden 30. mai.

Ticket kunne ikke endret reisen før klagers bekreftelse den 5. mai. Ticket kan følgelig ikke
under noen omstendighet være ansvarlig for en eventuell kostnadsøkning mellom den 30.
april og 5. mai.

Effektueringen av endringen ble foretatt to dager etter at klager ba om at endringen ble
utført. Det foreligger ingen opplysninger som underbygger at behandlingstiden på to
dager har påført klager ekstra utgifter. Nemnda er under enhver omstendighet av den
oppfatning at en saksbehandling på to dager ikke gir grunnlag for erstatning. Klager var ikke
lovet spesiell behandlingstid, og selv om en behandlingstid på to dager muligens ligger i
overkant kan nemnda ikke se at avviket fra det forventede er så stort at det kan anses som
erstatningsbetingende.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Anniken Wallin, Austrian Airlines

Edith Lundem Jakobsen, Lufthansa German Airlines