Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.06.2020

Saksnummer
2019-02121

Tjenesteytere
Widerøe

Klager har i det vesentlige anført

Klager skulle reise fra Oslo til Sandane med WF176 den 23. mars 2019 kl. 12:35. Denne
flyvningen ble kansellert og klager ble tilbudt å reise med buss til Sandane. 

Klager har på grunnlag av dette fremsatt krav om standardkompensasjon i henhold til
EU-forordning 261/2004 på 250 euro.

Tjenesteyterne har i det vesentlige anført
Widerøe gjennomførte 23. mars 2019 WF176 fra Oslo lufthavn via Volda lufthavn, Hovden
til Sandane lufthavn. Widerøe flyet landet kl. 14:46 på Hovden, etter å ha ligget i holding
for å kunne lande. Da Sandane ligger utenfor operasjonelle begrensninger, valgte
mannskapet om bord å ta av passasjerene som skulle til Sandane og sende de med buss
til Sandane. Widerøe viser til sin logg for den aktuelle hendelsen. 

Widerøe argumenterer for at værforholdene var utenfor deres begrensninger og at
selskapet har lagt til rette for raskest mulig ankomst for sine passasjerer til Sandane.
Pilotene på denne flyvningen valgte å gjøre et forsøk på å lande i Sandane på vei
tilbake til Oslo og fikk gjennomført landing kl. 15:09. Widerøe har vurdert det slik at
konsekvensene for passasjerene som tok buss var langt mindre, enn om passasjerene
ble om bord og måtte blitt med videre tilbake til Oslo.

Selskapet viser til en værrapport hvor det kommer frem at det var kraftig vind og sludd
på Sandane lufthavn. Vindkastene var så kraftige som 42 knop (21,6 m/s). 

Widerøe kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Nemnda mener at Widerøe i denne saken har godtgjort at kanselleringen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Widerøe unnlot å fly passasjerene til Sandane, da værforholdene her var
utenfor deres operasjonelle begrensninger. Det var kraftig vind og sludd på Sandane,
med vindkast på opp til 40 knop. Widerøe utførte tiltak ved å sette opp busstransport til
Sandane. Det ble vurdert som sikrere og mer effektivt, da det var risiko for at de ikke ville
kunne lande i Sandane, og hadde endt opp med å fly helt tilbake til Oslo.

Nemnda finner ikke å kunne anbefale at klager gis medhold.

Vedtak

Transportklagenemnda-fly anbefaler ikke at klager gis medhold.