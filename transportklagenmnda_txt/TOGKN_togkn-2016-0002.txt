Vedtak i Transportklagenemnda
- Kollektivreiser

Sammendrag

Erstatning for brukket ski under transport med buss for tog Eidsvoll–Hamar.

Dato
17.06.2016

Saksnummer
002/16 K

Tjenesteyter
NSB AS

Klager har i det vesentlige anført:

5. desember 2015 tok klager toget fra Oslo S til Hamar. Med seg i sin bagasje hadde han en
skipose med 2 par ski. I toget var skiene plassert på hattehyllen over sete der klager satt. Ved
Eidsvold stasjon ble passasjerene overført til buss for videre transport til Hamar, da det på
denne strekningen var buss for tog.

Klager opplevde situasjonen på Eidsvoll stasjon som kaotisk med mange passasjerer og
bagasje som skulle lastes om til buss. Skiene, som var pakket i en skipose og festet parvis
med et borrelåsbånd, ble sammen med annen bagasje slengt inn i bussens bagasjerom av
bussjåføren.

Klager oppdaget ikke at skiene var brukket da han tok de ut på Hamar stasjon. Han så dette
først da han var kommet hjem og tok skiene ut av skiposen. Klager så da også at skiene
hadde løsnet fra borrelåsfestet, trolig pga. gnisning. Klager mener at skiene ble ødelagt pga.
behandlingen de fikk på turen med buss fra Eidsvoll til Hamar. Klager finner det også merkelig
at han må sannsynliggjøre at han hadde skiene med seg under transporten.

Klager krever erstatning for to (2) par ski.

NSB har i det vesentlige anført:

Klagers krav er basert på at avbildet ski-bag skal ha inneholdt to par med ski hvor en ski fra
hvert par er knekt - og at de var med på transport på tog fra Oslo via Eidsvoll med buss til
Hamar, hvor skadene angivelig skal ha oppstått på den siste etappen.

Generelt er NSBs ordning for bagasje at kundene selv har ansvaret for sin bagasje under hele
reisen (Inntil 30 kilo, tre collie + håndbagasje). NSB har ikke et reisegodstilbud og innsjekking
av bagasje, og vet da heller ikke hva kundene faktisk har med seg eller ikke.

Med unntak av registrert reisegods, som ikke er tilfelle her, er NSB kun ansvarlig for skade på
medbrakt bagasje dersom det er i sammenheng med personskade jf. lov 10. juni 1977 nr. 73
om jernbaneansvar (jernbaneansvarsloven) § 4. Når det er nevnt er NSB selvsagt rede til å ta
ansvar hvis noen som representerer NSB har forårsaket skader av påstått karakter.

Klager har i sin korrespondanse med NSB beskrevet hendelsen slik: «Først blir skiene
behandlet på en usedvanlig dårlig og klønete måte av sjåføren på bussen som gikk som buss-
for-tog på strekningen Eidsvoll-Hamar, de ble slengt inn i bagasjerommet og oppå der må det
ha havnet annen bagasje som har gjort at to av de fire skiene brakk.»

For aktuell reise ble det altså arrangert busstransport fra Eidsvoll til Hamar. Det var 5 busser
som ble satt inn som erstatning for denne reisen. NSB har vært i kontakt med sjåførene. Ingen
kjenner seg igjen i klagers beskrivelse om at bagasje/ski ble «slengt inn i bagasjerommet»,
eller at man laster på en slik måte at bagasje kan bli skadet.

Ut fra aktuelle bussjåførers tilbakemeldinger bestrider NSB imidlertid at ovennevnte handling
har funnet sted. Dersom det var tilfelle burde klager konfrontert sjåføren og sjekket innholdet
umiddelbart, og senest da han ankom Hamar stasjon.

Sjåførene som hadde denne transporten er erfarne, og er godt vant med å transportere
fullpakkede busser til sportsarrangementer, leirskoler, charterturer osv. Sjåførene kan
uavhengig av hverandre bekrefte at de ikke er kjent med at skade på ski noen gang har
oppstått ved deres transporter.

NSB finner med dette ikke grunnlag for å erstatte klagers ski.

Nemnda bemerker:

Når det gjelder bagasje som ikke er sendt som reisegods, har NSB ikke noe objektivt ansvar
for skader på bagasjen. Jernbanen kan imidlertid være erstatningsansvarlig for tap eller
skader som skyldes feil eller forsømmelser fra jernbanens side, jf. jernbaneansvarsloven §
4. NSB må også anses å ha ansvar for behandlingen av bagasje på de busser som var gitt
oppdrag med å kjøre buss for tog.

Nemnda finner ikke grunn til å tvile på at klager hadde skiene med seg og at disse ble lastet
over i bussen. Det legges også til grunn at to av skiene var brukket dagen etter reisen som fant
sted 5. desember 2015. Klager sendte klagen med bilde av skiene den 6. desember.

Årsaken til skadene på skiene er imidlertid uklar. Nemnda finner etter en samlet vurdering
ikke tilstrekkelig sannsynliggjort at skaden skyldes feil eller forsømmelser fra transportørenes
side.

Nemnda finner ikke å kunne anbefale å gi klager medhold.

Vedtak:

Transportnemnda Kollektivreiser finner ikke å kunne anbefale at klager gis medhold.

Vedtaket er enstemmig.