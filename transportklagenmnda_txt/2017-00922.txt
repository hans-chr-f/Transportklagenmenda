Vedtak i Transportklagenemnda - Fly

Sammendrag

Krav om standardkompensasjon og refusjon
ved forsinkelse. Snøvær i Oslo 24. april 2017.

Dato
01.02.2018

Saksnummer
2017-00922

Tjenesteytere
Norwegian

Klager har i det vesentlige anført

Klager reiste med Norwegians flyvning DY1348 fra Oslo lufthavn (OSL) til Manchester
(MAN) 24. april 2017. Flyvningen ble forsinket med over tre timer, og klager har på dette
grunnlag fremsatt krav om standardkompensasjon i henhold til EU-forordning 261/2004
på 250 euro. 

Klager skulle reise videre til Leeds med tog, og hadde forhåndsbestilt billetter til 10,50
pund. I påvente av flyvningen fra Oslo, kontaktet klager Norwegian, hvor hun ble lovet at
Norwegian skulle dekke hotellovernatting ved flyplassen i Manchester dersom hun ikke
rakk toget. Da klager ankom Manchester ringte hun Norwegian, og avtalte at hun skulle
ta taxi til Leeds, da dette ville være billigere enn å overnatte på hotell. Klager pådro seg
derfor utgifter til taxi på 81,40 pund. Som følge av avtalen hun inngikk med Norwegian,
har klager fremsatt krav om refusjon av sine utgifter til totalt 91,90 pund.

Tjenesteyterne har i det vesentlige anført
Norwegians flyvning DY1348 fra Oslo lufthavn til Manchester 24. april 2017 ble forsinket
med tre timer og 48 minutter som følge av dårlige værforhold i Oslo denne dagen,
herunder snø og tåke. 

Selskapet anfører at de ovennevnte værforhold er en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Norwegian
avviser på dette grunnlag klagers krav om standardkompensasjon. Selskapet viser til de
samme værforhold og avviser klagers krav om refusjon av ekstrautgifter.

Nemnda bemerker

Norwegians flyvning DY1348 fra Oslo lufthavn til Manchester 24. april 2017 ble forsinket
med tre timer og 48 minutter.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

På bakgrunn av fremlagt dokumentasjon legger nemnda til grunn at forsinkelsen
denne dagen skyldtes et kraftig snøvær i Oslo. Dette må anses som ekstraordinære
omstendigheter i forordningens forstand. Forsinkelsen som følge av værforholdene
kunne heller ikke vært unngått til tross for at alle rimelige tiltak var truffet av Norwegian.
Nemnda kan derfor ikke se at klager har krav på standarderstatning etter forordningen.
Nemnda kan heller ikke se at Norwegian er erstatningsansvarlig for klagers tap på annet
grunnlag.

Vedtak

Transportklagenemnda - fly anbefaler ikke at klager gis medhold.