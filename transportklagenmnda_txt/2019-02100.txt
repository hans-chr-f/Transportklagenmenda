Vedtak i Transportklagenemnda - Fly

Sammendrag

Krav om standardkompensasjon og refusjon av
nye flybilletter ved kansellering. Boeing 737 MAX.

Dato
19.12.2019

Saksnummer
2019-02100

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY612 fra Oslo lufthavn (OSL) til Bergen
(BGO) 16. mars 2019. Flyvningen ble kansellert. Da klager skulle finne ny Norwegian-
flyvning, var alle flyene denne dagen fulle. Han valgte derfor å kjøpe nye billetter
med SAS til kroner 4 096. På bakgrunn av kanselleringen har klager fremsatt krav om
standardkompensasjon i henhold til EU-forordning 261/2004 på 250 euro, samt refusjon
av sine nye flybilletter.

Tjenesteyterne har i det vesentlige anført
Norwegians flyvning DY612 fra Oslo til Bergen ble kansellert. Flyvningen skulle betjenes
av et fly av typen Boeing 737MAX. Etter flyulykken i Etopia i mars 2019, hvor et fly av
samme type var involvert, utstedte European Aviation Safety Agency (AESA) et direktiv
som suspenderte alle flyoperasjoner for flytypen i Europa,. 

Den 15. mars 2019 mottok klager en tekstmelding med beskjed om at flyvningen var
kansellert. Videre fremgikk det at "For gratis endring eller full refusjon av reisen går til vår
hjemmeside, eller kontakt oss på +47 2149 0015". 

I henhold til selskapets loggføring kontaktet ikke klager Norwegian etter at han ble
informert om sine muligheter. Dersom passasjeren tidligere hadde kommunisert via
telefon eller på annen måte, ville dette blitt loggført fra Norwegians side. Klager har på
eget initiativ bestilt nye billetter med et annet selskap. Norwegian anser dette kjøpet som
unødvendig, da de selv kunne tilby omruting innen rimelig tid. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.
Selskapet har også avvist klagers krav om utgifter til nye billetter, da passasjeren ikke
forsøkte å bli omrutet med Norwegian.

Nemnda bemerker

Norwegians flyvning DY612 fra Oslo til Bergen 16. mars 2019 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Nemnda legger til grunn at kanselleringen skyldtes omdisponering av Norwegians
tilgjengelige flymaskiner i kjølvannet av at fly av typen Boeing 737 MAX ble suspendert
av europeiske luftfartsmyndigheter med virkning fra og med 12. mars 2019. Flyene
ble suspendert som følge av to fatale flyulykker i oktober 2018 og mars 2019, og er
fremdeles ikke satt tilbake i drift. 

Fortalen til EU-forordning 261/2004 punkt 14 lyder som følger:

"På samme måte som under Montrealkonvensjonen bør luftfartsselskapenes
forpliktelser være begrenset eller bortfalle i tilfeller der en hendelse er forårsaket av
ekstraordinære omstendigheter som ikke kunne vært unngått selv om alle rimelige tiltak
var truffet. Slike omstendigheter kan særlig inntreffe i tilfeller med [...] sikkerhetsrisiko,
uforutsette mangler ved flysikkerheten og streiker som påvirker driften til det
transporterende luftfartsselskap".

Nemnda mener at det foreligger klar årsakssammenheng mellom suspensjonen av
Boeing 737 MAX-maskinene og kanselleringen av klagers flyvning. Nemnda er derfor
av den oppfatning at suspensjonen av Boeing 737 MAX-flyene er en ekstraordinær
omstendighet i forordningens forstand. 

Nemnda mener at forsinkelsen for passasjerene ikke kunne vært unngått til tross for
at alle rimelige tiltak var truffet, og nemnda kan derfor ikke se at klager har krav på
standarderstatning.

Klager har fremsatt krav om refusjon av sine nye flybilletter med SAS. Klager har
opplyst at han forsøkte å omrute seg selv i henhold til Norwegians retningslinjer gitt pr.
tekstmelding, men at flyene samme dag var fulle. Han valgte derfor å kjøpe nye billetter.
Nemnda mener at klager likevel skulle ha kontaktet Norwegian for mulig omruting, og
gitt flyselskapet en mulighet til å finne en løsning. Nemnda kan derfor ikke se at klager
har krav på å få refundert tilleggsutgiftene til nye flybilletter med SAS.

Vedtak

Transportklagenemnda - fly anbefaler ikke at klager gis medhold.