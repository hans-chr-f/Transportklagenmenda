Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
15.01.2016

Saksnummer
1224/14F

Tjenesteyter
Norwegian Air Shuttle ASA

Krav om erstatning grunnet forsinkelse.

Klager har i det vesentlige anført:

Klager skulle reise fra Oslo til New York den 28. oktober 2014 kl. 18:35 med DY7001. Avgangen
ble forsinket, og ny avgangstid ble annonsert gjentatte ganger. Den endelige forsinkelsen ble
på 4 timer.

Klager mener årsaken til forsinkelsen må anses å være innenfor Norwegians kontroll.

Klager hadde bestilt transport fra flyplassen til hans vertskap i New York. Han måtte stadig
endre ankomsttid New York som følge av de nye avgangstidene som dukket opp på skjermen
ved gate. Dette medførte mye jobb for han selv og hans vertskap i New York.

Klager krever erstatning på 300 euro for hendelsen.

Det vises for øvrig til klagers brev.

Norwegian har i det vesentlige anført:

DY7001 ble forsinket 3 timer og 58 minutter som følge av ekstraordinære omstendigheter. En
mus var blitt observert om bord i cockpit, og skadedyrkontrollen måtte tilkalles. Det ble også
satt ut musefeller. Hendelsen var ekstraordinær og utenfor Norwegians kontroll.

EU-forordning 261/2004 åpner ikke for kompensasjon for forsinkelser på samme måte
som ved kanselleringer. I henhold til dom C-402/07 i EU-domstolen (Sturgeon-dommen), er
flyselskapene unntatt fra videre kompensasjon hvis årsaken til forsinkelsen er ekstraordinære
omstendigheter utenfor flyselskapets kontroll som forhindrer flyvningen. En omstendighet
som er utenfor Norwegians kontroll er hendelser som ikke er forårsaket av en handling eller
unnlatelse av flyselskapet.

Norwegian kan av ovennevnte årsaker ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 3 timer og 58 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda legger på bakgrunn av de foreliggende opplysninger til grunn at forsinkelsen
skyldtes at det ble oppdaget en mus i flyet. En liten mus kan gjøre stor skade på et fly. Av
sikkerhetsmessige grunner måtte derfor et skadedyrfirma tilkalles, og forsinkelse oppsto.

Nemnda er av den oppfatning at mus i flyet er å anse som en ekstraordinær omstendighet
i forordningens forstand. Det er ikke noe som indikerer at Norwegian eller deres
samarbeidspartnere kan lastes for at musen kom inn i flyet. Nemnda finner godtgjort at
forsinkelsen ikke kunne vært unngått selv om alle rimelige tiltak var truffet. Forsinkelsen
gir etter dette ikke rett til erstatning, og nemnda finner ikke å kunne anbefale at klager gis
medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.