Vedtak i Transportklagenemnda - Fly

Sammendrag

Krav om standardkompensasjon og refusjon av utgifter ved forsinkelse. Værforhold.

Dato
18.10.2019

Saksnummer
2019-01681

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY323 fra Tromsø (TOS) til Oslo lufthavn (OSL) 4.
mars 2019 kl. 08.15, med planlagt ankomst kl. 10.10. Flyvningen fra Tromsø ble forsinket,
og klager mistet sin planlagte videreforbindelse med D85021 til Malaga (AGP) samme
dag kl. 10.50. Klager ble omrutet til neste flyvning til Malaga, og ankom sin endelige
destinasjon cirka ni timer forsinket. 

På bakgrunn av det ovennevnte har klager fremsatt krav om standardkompensasjon
i henhold til EU-forordning 261/2004 på 400 euro pr. person, totalt 1 200 euro for
tre passasjerer. Klager har også fremsatt krav om refusjon av utgifter til parkering og
setereservasjon til totalt 420 euro.

Tjenesteyterne har i det vesentlige anført
Norwegians flyvning DY323 fra Tromsø til Oslo 4. mars 2019 ble forsinket med 44
minutter, og klager mistet sin videreforbindelse til Malaga med D85021 kl. 10.50. 

Flyvningen fra Tromsø ble forsinket som følge av værforholdene i Alta denne dagen.
DY323 er en flyvning som går fra Alta til Tromsø, hvor den har et kort stopp, og derfra flyr
videre til Oslo. Værforholdene gjorde at flyet ble forsinket med 31 minutter fra Alta, og
den totale forsinkelsen ved ankomst til Oslo var 44 minutter. 

Klager ble omrutet med neste ledige flyvning til Malaga samme dag. 

Norwegian har anført at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning DY323 fra Tromsø til Oslo 4. mars 2019 ble forsinket med 44
minutter, og klager mistet sin videreforbindelse til Malaga. De reisende ankom sin
endelige destinasjon cirka ni timer forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen at flyvning DY323, som opererer ruten Alta - Tromsø
- Oslo, måtte vente på klarsignal ved avgang fra Alta som følge av snøvær. Det vises til
fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Klager ble omrutet til neste ledige flyvning til
Malaga samme dag, et omrutingstilbud som må anses som tilstrekkelig i forordningens
forstand. Nemnda legger til grunn at forsinkelsen ikke kunne vært unngått selv om alle
rimelige tiltak var truffet. Forsinkelsen gir etter dette ikke rett til standarderstatning, og
nemnda anbefaler ikke at klager gis medhold i sitt krav. Nemnda kan heller ikke se at
klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.