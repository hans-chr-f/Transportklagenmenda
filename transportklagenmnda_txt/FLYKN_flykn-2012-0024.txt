Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.10.2012

Saksnummer
024/12F

Tjenesteyter
Widerøes Flyveselskap AS

Krav om standarderstatning grunnet kansellering.

Klager har i det vesentlige anført:

Klager skulle reise fra København til Rørvik via Trondheim den 23. desember 2011. WF741 fra
Trondheim til Rørvik ble kansellert, og klager ble fraktet med buss.

Klager mener flyselskapet ikke kan skylde på værforhold da været var bra. Klager mener
videre at mangel på mannskap ikke er en ekstraordinær omstendighet.

Klager krever standardkompensasjon 250 euro per person, samt refusjon av billettene.

Widerøe har i det vesentlige anført:

WF741 ble kansellert som følge av værforhold. Det var værmessige årsaker den 23. desember
2011 som førte til kraftige forsinkelser, mannskapsmangel og kanselleringer.

Kanselleringen er dessverre ikke kompensasjonsberettiget i henhold til EU forordning
261/2004 da uregelmessigheten oppstod på grunn av ekstraordinære omstendigheter.

Ved kanselleringer kan passasjerene enten få full refusjon eller bli ombooket til neste ledige
avgang. I de tilfeller hvor det ikke lar seg gjøre å fly, må selskapet frakte passasjerene med
bakketransport. Widerøes ansvar er å frakte passasjerene til bestemmelsesstedet og kan
derfor ikke refundere flybillettene.

Widerøe kan dessverre ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser m.v. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger mest sannsynlig at flygningen
Trondheim-Rørvik ble innstilt for å hente inn forsinkelser på andre flygninger. Valget
om å innstille flygningen ble tatt etter en helhetsvurdering og med tanke på å minimere
problemene for flest mulige. Nemnda finner det imidlertid ikke godtgjort at innstillingen
av flygningen Trondheim-Rørvik var nødvendig eller at denne innstillingen ikke kunne vært
unngått selv om alle rimelige tiltak var truffet.

Innstillingen gir følgelig rett til en standardkompensasjon på 250 euro per person.

Vedtak:

Transportklagenemnda-fly anbefaler at klager gis en erstatning på 250 euro per person.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines