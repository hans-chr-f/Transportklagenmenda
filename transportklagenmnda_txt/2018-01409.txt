Vedtak i Transportklagenemnda - Fly

Sammendrag

Krav om standardkompensasjon ved kansellering. Brann ved flyplass.

Dato
30.04.2019

Saksnummer
2018-01409

Tjenesteytere
Ryanair

Klager har i det vesentlige anført

Klager skulle reise med Ryanairs flyvning FR1395 fra Oslo til London Stansted 30. mars
2018. Flyvningen ble kansellert, og klager har på denne bakgrunn fremsatt krav om
standardkompensasjon i henhold til EU-forordning 261/2004 på 250 euro.

Tjenesteyterne har i det vesentlige anført
Ryanairs flyvning FR1395 ble kansellert som følge av en brann ved London Stansted
lufthavn. Dette må anses som et forhold utenfor Ryanairs kontroll. 

Ryanair anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Ryanairs flyvning FR1395 fra Oslo til London Stansted 30. mars 2018 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Ryanair har fremlagt en rapport hvor det fremgår at "arrivals limited to cargo and general
aviation arrivals only due to incidents within the terminal". Selskapet har videre forklart
at kanselleringen skyldtes en brann ved London Stansted lufthavn. 

Nemnda er av den oppfatning at en brann ved flyplassen må anses som en
ekstraordinær omstendighet i forordningens forstand. Likevel er nemnda av den
oppfatning at Ryanair ikke i tilstrekkelig grad har dokumentert hendelsen ved flyplassen.

Tidspunktet for når brannen oppsto, og hvilke rimelige tiltak som eventuelt ble truffet,
er ikke beskrevet nærmere. Nemnda har derfor kommet til at klager har krav på
standardkompensasjon etter forordningen.

Vedtak

Transportklagenemnda - fly anbefaler at Ryanair utbetaler til klager
standardkompensasjon på 250 euro.