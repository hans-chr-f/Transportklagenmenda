Vedtak i Transportklagenemnda - Fly

Sammendrag

Krav om standarderstatning grunnet kanselleringer.

Dato
09.07.2015

Saksnummer
1011/14F

Tjenesteyter
Widerøes Flyveselskap AS

Krav om standarderstatning grunnet kanselleringer.

Klager har i det vesentlige anført:

Klager skulle reise fra Oslo til Røros den 8. oktober 2014 kl. 19:50 med WF056, og fra Røros til
Oslo den 14. oktober kl. 06:15 med WF051. Begge avgangene ble kansellert.

Klager kan ikke se at noen av kanselleringene ble forårsaket av ekstraordinære
omstendigheter.

Klager krever standarderstatning 250 euro i henhold til EU-forordning 261/2004 for begge
hendelsene.

Det vises for øvrig til klagers brev.

Widerøe har i det vesentlige anført:

WF056 og WF051 ble kansellert som følge av uforutsette tekniske feil, det vises til fremlagte
tekniske rapporter.

Kanselleringene er ikke kompensasjonsberettiget i henhold til EU-forordning 261/2004, då
årsaken til hendelsene ble forårsaket av ekstraordinære omstendigheter utenfor Widerøes
kontroll.

Ved kansellering kan passasjerene enten velge ombooking til neste ledige avgang eller å
avbryte reisen mot full refusjon.

Widerøe kan dessverre ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

Nemndas flertall, samtlige medlemmer unntatt forbrukerrepresentant Hanne Beth
Takvam-Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemndas mindretall, forbrukerrepresentant Hanne Beth Takvam-Borge, er av en
annen oppfatning. Slik mindretallet ser det ligger det innen flyselskapets sedvanlige
aktivitetsutøvelse å måtte løse tekniske feil, uavhengig av når feilen oppdages. Om
feilen er uforutsett eller ikke, er av liten betydning, da det ikke er unormalt at tekniske
feil kan oppstå. Mindretallet legger derfor til grunn at det som hovedregel vil være
flyselskapet som må bære ansvar for teknisk svikt, også når teknisk svikt oppstår
uventet. I slike tilfeller er flyselskapet som hovedregel pliktig å betale erstatning til de
reisende. Unntak kan tenkes, i tilfeller som ligger utenfor flyselskapets kontrollsfære,
eksempelvis ved streik, kollisjon med fugl, terrorhandlinger eller værforhold. Det
er flyselskapet som må godtgjøre at de har truffet alle rimelig tiltak for å unngå
kanselleringen.

Kanselleringen av WF056, 8. oktober 2014 skyldtes i feil ved en ledning som ga varsellys for
understell.

Kanselleringen av WF051, 14. oktober skyldtes skade på pakninger på en propellkontroller.

Sakene er forelagt Luftfartstilsynet som ikke har noe å bemerke til flyselskapets beskrivelse av
de tekniske feilene eller den fremlagte dokumentasjon.

Nemndas flertall legger på bakgrunn av de foreliggende opplysninger til grunn at
feilene oppsto uten forvarsel til tross for at rutinemessig teknisk vedlikehold var
gjennomført.

I de foreliggende situasjoner var det etter flertallets vurdering ikke praktisk mulig å treffe
tiltak for å unngå feilene eller kanselleringene. Kanselleringene gir derfor ikke rett til
standarderstatning etter EU-forordningen, og flertallet finner ikke å kunne anbefale at klager
gis medhold i sitt krav om standarderstatning.

Mindretallet har kommet til at Widerøe ikke har godtgjort at feilene er utenfor
flyselskapets kontrollsfære. Mindretallet er følgelig av den oppfatning at klager har rett
til standarderstatning.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold.