Vedtak i Pakkereisenemnda

Sammendrag

Saken gjelder flyforsinkelse ved reise til Mallorca.

Dato
14.03.2012

Saksnummer
243/11

Tjenesteyter
Star Tour AS

Klager: X

Turarrangør: Star Tour AS

Antall reisende: 2+3

Reisens pris: kr 31.149

Saken gjelder:

Saken gjelder flyforsinkelse ved reise til Mallorca.

Klager viser til at avgangstid for flyet var satt til kl. 12.25.

Dagen før avreise ble den endret til kl. 13.50. Avreisedagen oppsto det en ny forsinkelse slik at
det ble avreise først kl. 20.37 og ankomst Palma kl. 23.50 i stedet for kl. 15.45.

Forsinkelsen er på mer enn 8 timer og klager krever prisavslag/erstatning.

Star Tour anfører at det ikke er tale om flere forsinkelser.

Flyselskapet endret avgangstid dagen før avreise til kl. 13.50.

Dette fikk klager beskjed om på SMS. Avreisedagen oppsto det en forsinkelse på 6 timer og 40
min. Dette berettiger ikke til prisavslag da forsinkelsen ikke er over 8 t.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen. -
pakkereiseloven § 6-1. Forsinkelse eller endrede avgangs/ankomsttider er en mangel når
oppholdet på reisemålet forkortes med mer enn 8 t for reise med varighet mellom 5 og 8
dager. Jf Alminnelige vilkår for pakkereiser pkt. 8.2 f) V.

Spørsmålet i saken her er om det utsatte avgangstidspunktet i forhold til bestilling skal
medregnes ved beregning av de nevnte 8 t.

Slik bestemmelsen i de alminnelige vilkår er formulert likestilles forsinkelse og endrede
avgangstider. I dette tilfelle førte den endrede flyavgang og forsinkelsen samlet til et forkortet
opphold på reisemålet med mer enn 8 t.

Klager er derfor berettiget til en kompensasjon som settes til kr 4.500 tilsvarende en
dagsandel.

Vedtak:

Reklamasjonsnemnda for pakkereiser anbefaler at klager gis et prisavslag på kr. 4.500,-

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Eva Pettersen, Ving Norge AS

Vigdis Fiske Amisol AS.