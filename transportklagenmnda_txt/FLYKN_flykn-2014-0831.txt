Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.02.2015

Saksnummer
831/14F

Tjenesteyter
SAS

Krav om standarderstatning grunnet forsinkelse.

Klager har i det vesentlige anført:

Klager skulle reise fra London til Haugesund via Oslo kl. 10:20 den 10. august 2014. SK804 fra
London til Oslo ble forsinket slik at klager mistet sin videreforbindelse med avgang kl. 14:20.

Klager ble booket om til neste ledige avgang kl. 20:00, som ble forsinket frem til kl. 21:35.
Klager ankom bestemmelsesstedet mer enn 7 timer forsinket.

Klager måtte ta drosje fra flyplassen i Haugesund til hjemsted, da det ikke lenger gikk offentlig
transport.

Klager krever standarderstatning 250 euro i henhold til EU-forordning 261/2004. Videre krever
klager refusjon av drosjeutgift, kroner 351.

Det vises for øvrig til klagers brev.

SAS har i det vesentlige anført:

SK804 ble forsinket grunnet restriksjoner i luftrommet som følge av dårlige værforhold
i London. Dette medførte at klager mistet sin videreforbindelse til Haugesund. Klager
ble booket om til SK320 kl.20:00, denne ble dessverre forsinket til kl. 21:34grunnet sent
innkommet mannskap. Det vises til fremlagt dokumentasjon.

Forsinkelsen er ikke kompensasjonsberettiget i henhold til EU-forordning 261/2004 da årsaken
til hendelsen ble forårsaket av ekstraordinære omstendigheter utenfor SAS kontroll.

SAS kan på grunnlag av ovennevnte dessverre ikke imøtekomme klagers krav.

Det vises for øvrig til SAS brev.

Nemnda bemerker:

Nemnda legger på bakgrunn av de foreliggende opplysninger til grunn at klager ankom
Haugesund om lag syv timer forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 og i sak Nelson m.fl. av 23. oktober 2012.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at forsinkelsen fra
London skyldtes restriksjoner i luftrommet. Forsinkelsen medførte at klager ikke rakk sin
videreforbindelse til Haugesund. Klager måtte omrutes. Om denne avgangen hadde gått
som planlagt, ville klager like fullt ankomme Haugesund mer enn tre timer etter planlagt
ankomsttidspunkt. Avgangen ble imidlertid forsinket pga. værforholdene.

Nemnda er av den oppfatning at forsinkelsen skyldtes ekstraordinære omstendigheter som
ikke kunne vært unngått selv om alle rimelige tiltak var truffet. Forsinkelsen gir således ikke
rett til erstatning etter EU-forordningen.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.