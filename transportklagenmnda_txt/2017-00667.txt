Vedtak i Transportklagenemnda - Fly

Sammendrag

Krav om å få bruke CashPoints til å betale reisen. Teknisk
feil på Norwegians feil hindret betaling i CashPoints.

Dato
19.12.2017

Saksnummer
2017-00667

Tjenesteytere
Norwegian

Klager har i det vesentlige anført

Klager bestilte billetter med reiseruten Stavanger - Oslo - New York tur/retur for to
personer til en totalpris på kroner 10 432. Han ønsket å betale deler av reisen med
oppsparte CashPoints. Resten skulle betales med kredittkort. Da han skulle fullføre
bestillingen, fikk han feilmelding om teknisk svikt. Han måtte starte bestillingsprosessen
på nytt. Da klager sjekket sin konto på Norwegians hjemmesider ti dager senere,
oppdaget han at hele beløpet var trukket fra hans bankkort. Klager anfører videre at
det var reisefølgets konto hos Norwegian som ble benyttet, da det var hun som hadde
oppsparte CashPoints. 

Klager har på bakgrunn av den tekniske feilen på Norwegians hjemmesider fremsatt krav
om å få benytte CashPoints ved betaling av reisen.

Tjenesteyterne har i det vesentlige anført
Klager ønsket å betale deler av sin reise med oppsparte CashPoints. 

Klager kjøpte 10. mars 2017 to billetter fra Stavanger til New York via Oslo tur/retur.
Totalpris inkludert setereservasjon, bagasje og mat kostet kroner 10 432. Klager har
forklart at han ønsket å delbetale reisen med sitt reisefølges CashPoints, og at det
overskytende skulle belastes hans betalingskort. 

Det fremgår av Norwegian Rewards medlemsbetingelser artikkel 4 at "[M]edlemmet
kan kun benytte aktiverte rewards ved elektroniske transaksjoner i innlogget miljø hos
flyselskapet Norwegian, eventuelt hos en Reward Partner. Bruk av rewards er kun tillatt
av medlemmet som har opptjent rewarden. Verdien av en reward kan ikke utbetales i
kontakter eller selges". 

På denne bakgrunn var det derfor ikke mulig for klager å benytte sitt reisefølges
opptjente CashPoints. Hele reisen ble derfor belastet oppgitt kredittkort. 

Norwegians billetter er refunderbare inntil fire timer etter kjøp, og kunden har anledning
til å kansellere billetten via Norwegians kontaktsenter eller på kundens profil på
Norwegians hjemmesider. Etter fire timer er Low Fare-billetter ikke refunderbare, med
unntak av dersom man har bestilt feil dato/tid/destinasjon/navn. I disse tilfelle kan
man endre opprinnelig billett innen 24 timer, mot at man kjøper ny billett med korrekte
opplysninger. 

Det ovennevnte typetilfellene inkluderer derfor ikke valg av feil betalingsmetode. Det er
i prinsippet ingen forskjell på beløpssummen klager har blitt belastet, da én CashPoint
tilsvarer én krone. Klager har derfor ikke blitt belastet annen kjøpesum. Norwegian viser
for øvrig til sine vilkår som klager aksepterte ved kjøpet. 

Norwegian viser for øvrig til at klager i mellomtiden har kansellert reisen som følge av
helsemessige problemer og at reisens pris har blitt refundert i sin helhet. 

Norwegian avviser på ovennevnte bakgrunn klagers krav.

Nemnda bemerker

Nemnda legger på bakgrunn av de foreliggende opplysninger til grunn at klager var
innlogget på sitt reisefølges Norwegian-konto ved bestilling. Han ønsket å benytte
CashPoints for delbetaling av reisen. Klager mener at han gjennomførte bestillingen på
riktig måte, men da han mottok billetten, oppdaget han at CashPoints ikke var benyttet. 

Klager kontaktet gjentatte ganger Norwegian, men fikk beskjed om at feilen måtte ligge
hos ham. Norwegian kunne derfor ikke hjelpe ham. 

Nemnda viser til at klager rent faktisk ikke har lidd noe tap, da flybillettene i ettertid har
blitt avbestilt av klager, og klager har mottatt full refusjon. Klager kan derfor benytte sine
CashPoints ved en senere anledning. 

Nemnda kan etter dette ikke anbefale at klager gis medhold i sitt krav om å få benytte
CashPoints for delbetaling av reisen.

Vedtak

Transportklagenemnda - fly anbefaler ikke at klager gis medhold.