Vedtak i Transportklagenemnda - Fly

Sammendrag

Krav om beklagelse, refusjon og kompensasjon grunnet problemer med innsjekk.

Dato
18.08.2022

Saksnummer
2022-00410

Tjenesteytere
Emirates
Travel International

Klager har i det vesentlige anført

Klager med reisefølge (til sammen fire personer) skulle reise fra Oslo til Lahore via Dubai
den 10. februar 2022.  Reisen ble kjøpt gjennom Air International og skulle gjennomføres
av Emirates som flyselskap.

Billettene ble bestilt og betalt den 18. januar 2022. Klager fikk en bekreftelse. Den
8. februar 2022 ringte hun til Emirates for å bestille kake til flyvningen. Klager ville
overraske sin sønn som hadde bursdag. Klager fikk beskjed om å betale 528 NOK for
kake og 14535 NOK + 5286 NOK for å oppgradere familien fra Oslo til Dubai og Dubai til
Lahore. Klager gjorde dette, og fikk bekreftelse med setenummer pr. e-post. 

Klager ankom flyplassen på avreisedatoen med sine to barn og en baby. Emirates sjekket
klagers papirer, en sa at de ikke kunne finne deres billetter i sine systemer.  Klager
fremviste både bookingbekreftelsene og kontoutskrift. Klager fikk ikke hjelp og fikk
beskjed om å gå ut av køen og ringe Emirates. Det hele ble en svært ukomfortabel og
pinlig opplevelse, og klager opplevde at de ble utskjelt foran alle de andre passasjerene.
Hun fikk blant annet beskjed om at de ikke kunne stå i køen for Business Class dersom
de ikke hadde penger til dette.

Da klager hadde gått ut av køen og snakket med Emirates pr. telefon fikk hun beskjed om
å betale 661 NOK. Klager aksepterte dette, men flyselskapets systemer aksepterte ikke
klagers betalingskort. Hun prøvde med eget VISA-kort hennes manns kort, brorens kort
og til slutt hennes firmakort. Ingen av kortene ble akseptert. Klager fikk heller ikke betale
via skranken på flyplassen, og opplevde at ikke ble tatt seriøst i situasjonen de var i.  Da
det var to minutter igjen til innsjekk stengte fikk hun lov til å prøve. Klager hadde da stått
der i over tre timer.

Klager har fremsatt krav om skriftlig forklaring og formell beklagelse fra selskapets
administrerende direktør med forsikring om at dette ikke vil skje med andre passasjerer
i fremtiden, full refusjon av det som totalt ble betalt for flybillettene, samt en
kompensasjon for feilen og klagers tidsbruk grunnet dette (120 minutter telefontid til
Emirates kontor i Dubai). Klager krever i tillegg at Emirates lytter til samtalen de hadde
henholdsvis 8. og 10. februar 2022.  Klager har fått tilbud om kompensasjon i form av
"sky miles", men aksepterer ikke dette. 

Klager fikk reise på business som planlagt. De fikk imidlertid kun kake på en
av flyvningene, mens det var bestilt og betalt for kake på begge flyvningene.
Kabinpersonalet var stresset pga. overbooket fly, og leverte ut kaken til feil passasjerer.
Klager bemerker imidlertid at hun i denne saken ikke er ute etter kake, men at selskapet
står til ansvar for sine feil.

Tjenesteyterne har i det vesentlige anført
Air International har anført følgende:

Dette er en sak som må behandles av flyselskapet Emirates. Dette er et profesjonelt
flyselskap, og Air International er sikre på at det må ha skjedd en misforståelse.
Problemet er imidlertid ikke knyttet til reisebyrået, ettersom det er tale om en
oppgraderingssituasjon. De fleste flyselskap kan avslå en oppgradering dersom
flyselskapet er fullbooket. 

Emirates har anført følgende:

Klager kontaktet Emirates sitt kundesenter den 8. februar 2022 for å booke en kake
ombord i forbindelse med sønnens bursdag, samt oppgradere til business-klasse.
Emirates sitt kontaktsenter assisterte klager, men grunnet en glipp ble ikke billettene re-
validert. 

Da klager og hennes familie møtte opp til innsjekk på EK160 den 10. februar 2022
matchet ikke billettene med reiseklassen i reservasjonen. Videre hadde ikke selskapet
belastet 10%-avgiften for å oppgradere for babyen. 

De ansatte på flyplassen re-validerte klagers billetter, og ba også om at klager betalte
den ekstra summen for oppgradering for babyen. 

Emirates beklager forsinkelsen i forbindelse med innsjekk og re-validering av billettene.
De beklager også for problemene som oppstod ved betalingen, da den først ikke ville gå
gjennom i systemet. 

Emirates kan bekrefte at klager og familien reiste på sine opprinnelige flyvninger.
Grunnet ubeleilighetene de opplevde under innsjekk har selskapet av godvilje overført
15 000 Skyward miles til klagers Emirates Skywards-konto. 

Emirates kan bekrefte at kaken var lastet ombord på EK160 (flyvningen fra Oslo til Dubai).

Nemnda bemerker

Slik nemnda oppfatter det har Emirates erkjent at det oppstod problemer fra
flyselskapets side i forbindelse med valideringen av klagers booking. Spørsmålet for
nemnda er hvilke rettigheter klager har som følge av dette. 

Klager har fremsatt krav om full refusjon av flybillettene. Rett til refusjon av flybilletter
vil kunne være aktuelt i tilfeller hvor flyselskapet har kansellert/innstilt flyvningen, eller i
tilfeller hvor passasjeren har avbestilt/ikke benyttet reisen, og befordringsvilkårene/evt.
billettvilkårene hjemler refusjon.  Da klager med reisefølge reiste på flyvningene med
de aktuelle billettene, må tjenesten anses levert fra flyselskapets side. Klager har med
dette ikke rett på refusjon av flybillettene. Klager hadde imidlertid bestilt kake til begge
flyvningene. Klager har anført at hun kun fikk kake på den ene flyvningen. Emirates har
blitt oppfordret til, men ikke imøtegått denne påstanden. Nemnda anbefaler derfor at
Emirates refunderer beløpet som ble betalt for kake på den ene flyvningen (ikke-levert
tjeneste) pålydende 264 NOK. 

Ettersom Emirates har erkjent at problemene ved innsjekk oppstod grunnet validering av
klagers nye billetter (etter oppgraderingen), og at dette var problemer fra flyselskapets
side (uaktsomhet knyttet til avtalen som ble gjort om å oppgradere klager mot
betaling), mener nemnda at Emirates er ansvarlig for klagers konkrete tap i form av
telefonkostnader til Emirates sitt Dubai-kontor. Klager har blitt forespurt presisering/
dokumentasjon på denne summen, men ikke sendt det inn. Nemnda anbefaler imidlertid
at Emirates erstatter denne konkrete utgiften dersom klager sender dem konkretisering/
dokumentasjon på utgiften.

Klager har videre fremsatt krav om beklagelse fra selskapet, samt en forsikring om
at det samme ikke vil skje med andre passasjer i fremtiden. Slik nemnda oppfatter
dette er dette et krav som grenser til krav om erstatning for tort og svie. Nemnda har
forståelse for at hendelsen ved innsjekk var ubehagelig og belastende for klager. I
norsk erstatningsrett er regelen at ikke-økonomisk tap ikke har erstatningsrettslig vern
med mindre det finnes en særskilt hjemmel for dette. Verken EU-forordning 261/2004,
luftfartsloven § 10-20 eller Montrealkonvensjonen gir dekning for denne typen tap. Det
gis kun erstatning for økonomisk tap. Klager vil derfor ikke har rett til erstatning for selve
ulempen (ikke-økonomisk). Nemnda har heller ikke juridisk grunnlag for å stadfeste
at selskapet plikter å fremme en offisiell beklagelse til klager. Klager har imidlertid
fått tilbud om Skyward-miles, noe som må anses som en form for kompensasjon for
hendelsen.

Vedtak

Transportklagenemnda anbefaler at Emirates dekker klagers telefonkostnader til Dubai-
kontoret (Dokumentasjon må sendes inn til flyselskapet), samt refunderer summen for
ikke-levert kake på den ene flyvningen (264 NOK).