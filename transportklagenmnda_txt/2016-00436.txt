Vedtak i Pakkereisenemnda

Sammendrag

Krav om prisavslag da deler av elvecruiset ble gjennomført med buss.

Dato
16.01.2017

Saksnummer
2016-00436

Tjenesteytere
Escape Travel AS

Klager har i det vesentlige anført

Klager bestilte en reise for 4 personer med «Fire land langs Rhinen» Elvecruise fra
Amsterdam til Basel i perioden 16.06.2016 – 23.06.2016. 

Grunnet høy vannføring ble båtturen til Cochem i Mosedalen erstattet med en buss tur/
retur, og den sjette dagen endte cruiset i Mannheim, og den opprinnelige båtturen videre
til Germersheim/Speyer, Strasbourg og Basel de to neste dagene ble erstattet med buss.

Klager hevder at de ikke fikk reisen som det opprinnelig var betalt for, og at grunnlaget
for kanselleringen, høy vannstand, var noe rederiet måtte ha kjennskap til da det var
flom i mellom – Europa fra begynnelsen av juni. 

Klager med reisefølge ble ikke informert før avreise, og dette resulterte i at de ikke kunne
avlyse reisen. 

Klager krever som minimum refusjon for de tre døgnene som avvek fra den bestilte
reisen. 

Det vises for øvrig til klagers brev.

Tjenesteyterne har i det vesentlige anført
Det var 75 gjester med fra Escape Travel på denne turen. Grunnet for høy vannstand,
som kan forekomme på elvecruise, ble noe av turen endret i henhold til program, og
rederiet satte opp busser slik at kundene skulle få oppleve utfluktene.

Grunnet endring i programmet fikk noen av gjestene en ekstra lang busstur siste dagen
for å fly hjem. Escape Travel prøvde å endre fly destinasjon, men fikk ingen bistand fra
flyselskapet, og kostnadene for dette gikk langt utover selskapets kalkyler. 

Escape Travel fikk inn totalt 14 klager, og hadde i samråd med rederiet tilbudt alle
passasjerene som ble rammet av kanselleringen på dette elvecruiset, en kompensasjon
pålydende kr. 500 per dag for de tre dagene som ikke var i henhold til ordinært program. 

Dette ble akseptert av 10 personer, men ikke av de fire denne klagen gjelder for.
Escape Travel prøvde å imøtekomme en forhandling med rederiet for å kunne øke
kompensasjonen til klager og hennes reisefølge. Dessverre har rederiet uttalt at de ikke
ønsker å etterkomme klagers krav om refusjon for de tre dagene, da de allerede hadde
utgifter med ekstra transfer til både utflukter og til flyplass.

Når et rederi ikke vil tilby prisavslag til klager fra Escapes kunder, vurderer Escape Travel
alltid muligheten for refusjon, selv om det er hendelser utenfor selskapets kontroll, for
å imøtekomme sine kunder. Escape Travel økte tilbudet til klager med reisefølge, fra kr.
500 per dag til kr. 1.000 per dag for de tre dagene som programmet ble endret, grunnet
vannstanden.

Escape Travel kan ikke imøtekomme klagers krav om refusjon for de tre dagene som ble
erstattet med busstransport.  

Det vises for øvrig til brev fra Escape Travel.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler. Arrangøren har i
sitt program tatt forbehold om endringer i programmet som følge av endringer i elvens
vannstand eller andre uforutsette hendelser utenfor rederiets kontroll. 

I utgangspunktet er det ikke tvilsomt at turen led av mangler, da tre dager av et syv
dagers elvecruise ble erstattet med bussturer.  Spørsmålet er om den høye vannstanden
var kjent for arrangøren eller noen arrangøren hefter for før gjestene forlot Norge.
Hvis det var tilfelle, burde gjestene etter nemndas syn ha fått mulighet til å kansellere
bestillingen. 

Klageren anfører at problemet stor vannføring/høy vannstand var kjent for arrangøren
da det var flom i Mellom-Europa i begynnelsen av juni og senere regnet daglig frem til
avreise. Et søk på internett viser at flommen ble omtalt i en rekke medier i begynnelsen
av juni.  Den ble enkelte steder karakterisert som en 100-årsflom. Arrangøren har ikke
vært inne på dette spørsmålet, til tross for at det var solgt cruisebilletter til 75 personer
på det samme cruiset som klagen gjelder.
Arrangørens kontraktspart rederiet anfører i mail av 2. august, i strid med klagerens
fremstilling, at cruiset gikk som planlagt frem til dag 6.  Videre hevdes det at rederiet
dekket ekstrakostnader i forbindelse med transfer ved hjemreise.

Etter en samlet vurdering finner nemnda at arrangøren burde ha holdt seg oppdatert
på forholdene og gitt de reisende anledning til å vurdere om cruiset burde avbestilles.
Nemnda anser det som lite sannsynlig at cruiserederiet har vært i stand til å
gjennomføre cruise i henhold til programmet mellom 1. juni og 16. juni da klagerens
cruise startet.  Slik denne saken ligger an er høy vannstand ikke lenger en uforutsett
hendelse.

Klageren krever refusjon for tre dager, mens arrangøren tilbyr kr. 1.000 per døgn per
person. 

Nemnda har delt seg i et flertall og et mindretall. Nemndas flertall, lederen og de to
forbrukerrepresentantene, anbefaler at det bli gitt refusjon for tre dager.  I følge de
vedlagte billettkopiene kostet cruiset til sammen 70.920.  Refusjonsbeløpet blir da
avrundet kr. 7.600 per person, til sammen kr. 30.400.

Nemndas mindretall, de to reiselivsrepresentantene, er enig med flertallet i at reisen
lider av mangler som følge av at deler av elvecruiset ble erstattet med bussturer. Ved at
klager fikk besøkt stedene som inngikk i programmet mener reiselivsrepresentantene at
det er tilstrekkelig med en refusjon lik 50 % av tre dagsandeler.

Vedtak blir truffet i samsvar med flertallets syn.

Vedtak

Pakkereisenemnda anbefaler at det blir gitt refusjon med kr. 7.600 per person, til
sammen kr. 30.400.

Vedtaket er truffet med den dissens som fremgår ovenfor.