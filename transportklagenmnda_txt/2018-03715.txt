Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.10.2019

Saksnummer
2018-03715

Tjenesteytere
SAS

Klager har i det vesentlige anført

Klager skulle reise fra Trondheim til Stavanger den 1. november 2018 kl 17.35 med
ankomst kl 18.50. Flyet ble kansellert, og klager ble booket om via Bergen. Han ankom
endelig bestemmelsessted kl 22.20, mer enn tre timer forsinket.

Klager stiller seg undrende til hvordan andre fly kunne lette og lande som normalt
dersom værforholdene var for dårlige. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4485 ble kansellert grunnet dårlige værforhold. Flymaskinen skulle operere SK4482
mellom Stavanger og Trondheim på foregående flyvning, men ble omdirigert til Oslo
grunnet dårlige værforhold i Trondheim, sterke vindkast. Det var svært vanskelige
landingsforhold; vindretningen forandret seg med hyppige mellomrom, og det var til dels
kraftige vindkast. SAS viser til fremlagt dokumentasjon.

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll. 

Klager ble booket om til neste ledige avgang samme kveld via Oslo. 

SAS kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flyvning ble kansellert som følge av sterk vind. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.