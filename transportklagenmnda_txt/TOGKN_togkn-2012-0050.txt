Vedtak i Transportklagenemnda
- Kollektivreiser

Sammendrag

Krav om refusjon av miniprisbilletter.

Dato
06.12.2012

Saksnummer
50/12 J

Tjenesteyter
NSB

Krav om refusjon av miniprisbilletter.

Klager har i det vesentlige anført:

Klager og hans reisefølge hadde kjøpt to miniprisbilletter fra Hjerkinn til Hamar med avreise
25.08 kl. 10.37 for kr 798. Klager og hans reisefølge hadde gått i Rondane i flere dager og
valgte å avslutte turen en dag tidligere enn planlagt da turen hadde vært anstrengende
og de var slitne. Klager hadde ikke mobildekning i fjellet og fikk derfor ikke avbestilt
miniprisbillettene før de nådde Hjerkinn stasjon kl. 15.30 den 24.08. Klager fikk ikke refusjon
for miniprisbillettene og måtte kjøpe nye billetter til kr 976 for å kunne reise med toget til
Hamar kl. 16.17.

Klager er kjent med at det er knyttet spesielle vilkår til miniprisbilletter, men ber om at
NSB i denne spesielle situasjonen kan utvise skjønn og refundere klager kostnaden for
miniprisbillettene. Klager viser til at han reiste med NSB og betalte for ordinære billetter den
24.08.

NSB har i det vesentlige anført:

I henhold til NSBs reisevilkår kan miniprisbilletter verken endres eller refunderes. Klager
måtte akseptere disse vilkårene da han bestilte miniprisbillettene. Slike billetter er ikke
refunderebare uavhengig av årsak til at de ikke blir benyttet.

NSB finner ikke grunnlag for å refundere klager billettkostnaden.

Nemnda bemerker:

I henhold til NSBs transportvilkår § 4 vil reglene for kjøp, kansellering og refusjon avhenge
av hva slags type billett man kjøper. Informasjon om de forskjellige billettypene og vilkårene
knyttet opp til disse finner man på NSBs nettsider. Det fremgår av NSBs nettsider at
miniprisbilletter ikke kan endres eller refunderes.

Klager var kjent med at miniprisbillettene i utgangspunktet ikke er refunderbare, men mener
NSB i et slikt spesielt tilfelle bør kunne utvise skjønn og refundere billettene likevel siden de
reiste med NSB og betalte for nye billetter.

Nemnda viser til at det innenfor de fleste alternativer for passasjertransport er knyttet
strengere betingelser for endring, avbestilling og refusjon av billetter som selges til en
redusert pris sammenlignet med de betingelsene som gjelder der man betaler full pris/
ordinær pris for billetten. Ved kjøp av ordinære billetter betaler man for endrings- og
refusjonsmuligheter og dette medfører igjen en høyere pris for slike billetter. Det er ikke
vanlig innenfor persontransport at det åpnes opp for at miniprisbilletter og andre typer
rabatterte billetter kan refunderes etter en skjønnsmessig vurdering av den enkelte reisendes
situasjon. Nemnda kan ikke se at dette er en urimelig praksis sett i forhold til den lave prisen
man betaler for eksempelvis miniprisbilletter.

Den reisende må etter nemndas mening være forberedt på at dersom en rabattert billett ikke
benyttes, uavhengig av årsak, vil man ikke få pengene igjen og at beløpet således må anses
tapt.

Nemnda finner etter dette ikke å kunne anbefale at NSB refunderer miniprisbillettene.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.