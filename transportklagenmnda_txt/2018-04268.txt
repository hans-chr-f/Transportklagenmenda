Vedtak i Transportklagenemnda - Fly

Sammendrag

Krav om standardkompensasjon ved forsinkelse. Lynnedslag.

Dato
14.02.2020

Saksnummer
2018-04268

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning D82805 fra Oslo lufthavn (OSL) til London -
Gatwick (LGW) 4. oktober 2018. Flyvningen ble forsinket med cirka fem timer, og klager
har på denne bakgrunn fremsatt krav om standardkompensasjon i henhold til EU-
forordning 261/2004 på 250 euro.

Tjenesteyterne har i det vesentlige anført
Norwegians flyvning D82805 fra Oslo til London den 4. oktober 2018 ble forsinket.
Flyvningen skulle opprinnelig betjenes av flymaskin EI-FVM, men som følge av at
dette flyet ble truffet av lyn 24. september 2018, måtte ny flymaskin settes inn.
Maskin EI-FVT ble derfor satt inn på flyvningen. Den opprinnelige maskinen hadde sin
annengangsinspeksjon dagen før klagers flyvning, men reparasjonen tok lengre tid enn
planlagt som følge av flere oppdagede skader. 

For å unngå kansellering av klagers flyvning, ble EI-FVT som nevnt satt inn på ruten. Dette
flyet ankom London med en forsinkelse på fem timer og 26 minutter som forplantet seg
videre til klagers flyvning. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning D82805 fra Oslo til London 4. oktober 2018 ble forsinket med fem
timer og 26 minutter ved ankomst til London. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen at planlagt flymaskin, EI-FVM, ble truffet av lyn 24.
september, over en uke før klagers flyvning. I følge Norwegian tok det lengre tid enn
først antatt å gjennomføre reparasjonene, og ny flymaskin ble derfor satt inn for å unngå
kansellering av klagers flyvning. Det vises i dette tilfellet til fremlagt dokumentasjon. 

Nemnda er av den oppfatning at lynnedslag i de fleste tilfeller utgjør en ekstraordinær
omstendighet i forordningens forstand. I dette tilfellet var det imidlertid så lang tid
mellom lynnedslaget og den aktuelle flyvningen, at det etter nemndas syn vanskelig
kan påvises årsakssammenheng mellom lynnedslaget, skadene det medførte og
forsinkelsen. Datoen for reinspeksjonen er ikke opplyst, og nemnda legger dermed
til grunn Norwegian burde ha tatt høyde for dette på et tidligere tidspunkt, slik at
forsinkelsen på klagers flyvning kunne vært unngått. 

Nemnda er, i henhold til det ovennevnte, av den oppfatning at klager har krav på
standardkompensasjon i henhold til EU-forordning 261/2004 på 250 euro.

Vedtak

Transportklagenemnda - fly anbefaler at Norwegian utbetaler til klager
standardkompensasjon på 250 euro.