Vedtak i Transportklagenemnda - Fly

Sammendrag

Krav om standarderstatning som følge av forsinkelse.

Dato
14.02.2020

Saksnummer
2019-01699

Tjenesteytere
Austrian Airlines

Klager har i det vesentlige anført

8. april 2019 skulle klager reise med OS336 fra Oslo til Wien kl. 14.00, med ankomst i
Wien kl. 16.20, og videre med OS735 fra Wien til Beograd kl. 16.45. Flyvningen OS336
ble forsinket, slik at klager ikke rakk sin videreforbindelse. Klager ble omrutet til OS115
fra Wien til Munchen og LH1726 fra Munchen til Beograd. Flyvningen Munchen-Beograd
ble i tillegg ca. 15 minutter forsinket, slik at klager ankom endelig ankomststed kl. 22.49,
nesten fem timer forsinket.

Klager anfører at det ikke er en ekstraordinær omstendighet at flyet ble forsinket som
følge av at den forrige flyvningen var underlagt ATC-restriksjoner.

Klager viser i tillegg til kommunikasjon med Austro Control og anfører at det ifølge
sistnevnte  ikke var noen begrensninger på lufttrafikken i Wien den aktuelle dagen.

Klager krever standarderstatning på 400 euro i henhold til EU-forordning 261/2004 på
grunn av forsinkelsen.

Tjenesteyterne har i det vesentlige anført
Rotasjonsforsinkelsen av OS336 gir ikke klager rett til standarderstatning. Flyvningen
var forsinket som følge av at den innkommende flyvningen OS335 fra Wien til Oslo
ble forsinket på grunn av lufttrafikkbegrensninger («Air Traffic Flow Management
Restrictions»). Det vises i den forbindelse til fremlagt dokumentasjon.

På bakgrunn av dette kan ikke klagers krav om standarderstatning imøtekommes i dette
tilfellet.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Austrian Airlines har fremlagt dokumentasjon som viser at den innkommende flyvningen
OS335 ble forsinket som følge av feil med flyplassens systemer i Wien, i tillegg til høy
trafikk på flyplassen. I henhold til andre opplysninger flyselskapet har lagt frem, førte
systemfeilen til flere forsinkelser på flyplassen på det aktuelle tidspunktet på dagen. Det
er følgelig restriksjoner på selve flyplassen og ikke i luftrommet flyselskapet viser til.

Slik nemnda ser det har flyselskapet godtgjort at verken forsinkelsen eller de
ekstraordinære omstendighetene kunne  vært unngått selv om alle rimelige tiltak var
truffet. Forsinkelsen skyldtes forhold som Austrian Airlines ikke har kontroll over. 
Nemnda kan etter dette ikke anbefale at klager gis medhold.

Vedtak

Transportklagenemnda – fly anbefaler ikke at klager gis medhold.