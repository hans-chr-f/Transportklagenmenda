Vedtak i Transportklagenemnda
- Kollektivreiser

Sammendrag

Krav om frafall av gebyr - for gammel for studentbillett

Dato
15.06.2022

Saksnummer
2022-00341

Tjenesteytere
AtB AS

Klager har i det vesentlige anført

Klager ble ilagt gebyr 27. januar 2022. Klager anfører at det ikke var hennes feil at hun
kjøpte studentbillett. Videre anfører klager at det var AtB sin kundemedarbeider som
solgte henne billetten etter at de så ID-en hennes. 

Klager forklarer at hun er student og da hun kjøpte billett hos AtB informerte hun
kundebehandleren om at hun er student. Klager ble bedt om å vise ID. Klager anfører at
hun viste frem ID og basert på dette fikk hun en studentbillett. Videre anfører klager at
kundebehandleren ikke sa noen ting om aldersgrense for studentbillett. Klager mener
det ikke var hennes feil at hun fikk denne billetten. 

Klager krever frafall av gebyret.

Tjenesteyterne har i det vesentlige anført
AtB har, etter gjentatte henvendelser fra sekretariatet for Transportklagenemnda, ikke
inngitt tilsvar i saken.

Overfor klager har AtB blant annet anført det er den reisendes ansvar å påse at man
setter seg inn i det regelverket som til enhver tid gjelder mellom den reisende og AtB, og
at det fremgår klart av regelverket at det er kunden selv som er ansvarlig å sjekke at man
er berettiget den billettkategorien man kjøper billett for, slik at man har gyldig reisebevis
ved ombordstigning. Videre har AtB forklart at studentpris gjelder for studenter til og
med 34 år, og at det fremgår av kontrollrapporten at klager er fylt 36 år.

Nemnda bemerker

Klager ble ilagt gebyr 27. januar 2022, fordi hun, under billettkontrollen, fremviste en
studentbillett som hun ikke var berettiget til. 

AtB har ikke fremmet tilsvar til nemnda. Nemnda kan treffe vedtak basert på
opplysningene som er fremkommet tidligere i saken, jf. transportklagenemndforskriften
§ 5-3 (3).

Det følger av AtBs transportvedtekter punkt 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. 

Av transportvedtektenes punkt 6.2 følger det at det skal ilegges tilleggsavgift dersom den
reisende ikke kan vise gyldig billett. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig.

Klager har blant annet anført at det ikke var hennes feil at hun kjøpte studentbillett, da
det var AtB sin kundemedarbeider som solgte henne billetten etter at de så hennes ID.

Det fremgår av AtB sitt takstreglement at det gis studentrabatt kun til elever og studenter
til og med år 34 år. Det fremgår av innsendt dokumentasjon i saken at klager er fylt 36
år. Nemnda bemerker at klager ikke var berettiget til studentrabatt og vilkår for å ilegge
gebyr dermed var til stede.

Nemnda bemerker at det er den reisendes ansvar å kjøpe billetter i riktig billettkategori
og å sette seg inn i billettsystemet. Nemnda kan således ikke se at det er grunnlag for å
anbefale noen reduksjon eller frafall av gebyret i dette tilfellet.

Nemnda bemerker at det er uheldig at AtB ikke har inngitt tilsvar i saken.

Vedtak

Transportklagenemnda kan ikke anbefale at klager gis medhold.