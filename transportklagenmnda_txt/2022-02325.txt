Vedtak i Transportklagenemnda
- Kollektivreiser

Sammendrag

Krav om frafall eller kraftig reduksjon av ilagt gebyr. Deltidsstudent.

Dato
08.03.2023

Saksnummer
2022-02325

Tjenesteytere
Kolumbus AS

Klager har i det vesentlige anført

Klager ble ilagt gebyr på bussen den 20. september 2022.

Klager anfører at hun tok bussen fra Jernbaneveien til Madlasandnes. Klager anfører at
det kom på kontrollører på Madlakrossen, og hun viste da frem billetten sin i kategorien
barn/honnør/student/vernepliktig. Klager anfører at hun fikk beskjed om at hun måtte
betale et gebyr på 950 kroner i tillegg til bussbilletten på 21 kroner, siden hun kun er
deltidsstudent.

Klager anfører at det ikke er noe på billetten som tilsier at det kun er fulltidsstudenter
som kan bruke billetten. Klager anfører at den derfor er veldig misvisende. Klager
anfører at hun får samme gebyr som en som har sneket seg på bussen uten billett, og
anfører at dette er urimelig.

Klager anfører at det på billetten står student, og hun er student. Klager anfører at
dersom den kun gjelder for fulltidsstudenter, burde dette stå på billetten. Klager anfører
videre at hun i teorien har like mange obligatoriske forelesninger som en fulltidsstudent.

Klager krever primært frafall av ilagt gebyr, sekundært en kraftig reduksjon av gebyret.

Tjenesteyterne har i det vesentlige anført
Klager fikk gebyr på bussen, da hun hadde kjøpt studentbillett og ikke oppfylte kravene
for dette. Vedkommende er deltidsstudent.

Klagers krav begrunnes med at vedkommende ikke opplever at det er tydelig
kommunisert hvilke krav som stilles for å kunne benytte rabatterte studentbilletter.

På nettsidene til Kolumbus er det tydelig oppført hvilke krav som stilles for å kunne
benytte seg av studentrabatten:
«Studentrabatten gis til:
Fulltidselever på videregående skole.
Fulltidsstudenter til og med 31 år ved universiteter, høyskole, fagskoler og tilsvarende
læreinstitusjoner som kvalifiserer til støtte fra Lånekassen.
Norske utenlandsstudenter til og med 31 år.
Fremmedspråklige til og med 31 år som tar kurset "Norsk med samfunnskunnskap" eller
introduksjonsprogrammet for flyktninger.
Lærlinger og lærekandidater på fulltid ut fra definisjonen i opplæringslovens kapittel 4.
Billetter med studentrabatt er upersonlige, og du kan derfor dele dem med andre. Alle
som reiser med studentrabatt, må kunne vise gyldig studentlegitimasjon/skolebevis for
lærlinger ved billettkontroll.
Bevis på betalt semesteravgift for vårsemesteret er gyldig ut august. For høstsemesteret
er det gyldig ut januar.
Studenter ved korrespondanseskoler, kortvarige kveldskurs, etatskoler, hospitanter og
voksne i full ervervsmessig stilling får ikke studentrabatt.»

I dette tilfellet er vedkommende deltidsstudent (50 %) og tilfredsstiller således ikke de
oppstilte vilkårene for rabattert billett.

Kolumbus AS mener at avslaget er i tråd med selskapets vilkår og retningslinjer, og
således at avslaget skal stå ved lag.

Nemnda bemerker

Klager ble ilagt gebyr den 20. september 2022 som følge av at klager ikke kunne fremvise
gyldig rabattbevis for billetten som ble fremvist.

Det følger av Kolumbus’ regler for billettkontroll at man er ansvarlig for å ha gyldig billett
når man reiser med Kolumbus, og at man må kunne fremvise gyldig studentbevis ved
kontroll dersom man benytter seg av studentrabatten. Av vilkårene for rabatter fremgår
det at studentrabatten gis til fulltidselever på videregående skole, fulltidsstudenter til
og med 31 år ved universiteter, høyskole, fagskoler og tilsvarende læreinstitusjoner
som kvalifiserer til støtte fra Lånekassen, norske utenlandsstudenter til og med 31 år,
fremmedspråklige til og med 31 år som tar kurset «Norsk med samfunnskunnskap» eller
introduksjonsprogrammet for flyktninger, og lærlinger og lærekandidater på fulltid ut fra
definisjonen i opplæringslovens kapittel 4.

Videre følger det av Kolumbus’ reisevilkår punkt 4.2 at passasjerer som ved kontroll ikke
kan vise gyldig billett for påbegynt reise, eller som ikke kan fremvise gyldig studentbevis
ved bruk av rabattert billett, plikter å betale tilleggsavgift. Bestemmelsen er objektiv.
Gebyr kan således ilegges selv om passasjeren ikke har opptrådt klanderverdig.

Klager hadde studentbillett og fremviste bevis på at hun er deltidsstudent. Klager kunne
derfor ikke fremvise gyldig rabattbevis for billetten som ble fremvist under kontrollen, og
vilkårene for å ilegge gebyr var således til stede.

Klager har blant annet anført at det er misvisende informasjon på billetten, siden det
ikke er spesifisert at man må være fulltidsstudent. Klager har også anført at det er
urimelig at hun får samme gebyr som en som har reist med bussen uten billett.

Nemnda viser til at det er den reisendes ansvar å sette seg inn i transportørens vilkår
for rabatterte billetter. Nemnda viser til at opplysningene om hvilke krav som må være
oppfylt for å få rett til studentrabatten er lett tilgjengelige via linken til billettvilkårene
som oppgis ved kjøp av billett i appen.

Nemnda har forståelse for at gebyrreaksjonen kan oppleves streng. Av hensyn til
reiseforetakene er det imidlertid nødvendig å ha en konsekvent reaksjon da det er ulike
årsaker til at reisende ikke har korrekt billett.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda kan ikke anbefale at klager gis medhold.