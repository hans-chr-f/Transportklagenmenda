Vedtak i Pakkereisenemnda

Sammendrag

Saken gjelder hotellstandard, Fuerteventura.

Dato
03.09.2013

Saksnummer
77/13P

Tjenesteyter
Solfaktor

Sakens dokumenter ble lagt frem.

Klager: X

Turarrangør: Solfaktor

Antall reisende: 2

Reisens pris: 13.857,-

Tidsrom: 050313 - 190313

Reisemål: Fuerteventura

Saken gjelder:

Saken gjelder hotellstandard, Fuerteventura.

Klager anfører at hotellet viste seg å være nedgradert fra 5* til 4* uten at de fikk
beskjed om det og uten prisreduksjon eller tilbud om å bytte hotell.

Oppvasken var dårlig, men endret seg etter protester fra mange gjester.

Kvaliteten på maten var dårlig og med lite variasjon. De hadde kjøpt turen fordi de ønsket
topp hotell og god mat. De krever kr.8.500,- i refusjon.

Solfaktor/Reisegiganten har anført at de følger det antall stjerner hotelleverandøren
setter. Dette kan fravike fra det som hotellet selv setter. Hotellet har beklaget dårlig
oppvask de første dagene, noe som skyldtes en defekt oppvaskmaskin som raskt ble
utbedret. Det har ikke tidligere vært klager på maten på dette hotellet.

Denne sesongen hadde de 40 bookinger der og samtlige var all inklusive.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Opplysninger i kataloger og på nettet er en del av avtalen. Når det gjelder antall «stjerner» ved
en hotellklassifisering, er det ofte forskjell mellom hotellets egen gradering, eller graderingen
fra de lokale turistmyndigheter, og turarrangørens gradering. Selv om slike forskjeller kan
virke uheldig, er det ikke i seg selv et grunnlag for å fastslå at hotellet er «nedgradert» eller at
det foreligger en mangel ved reisen. Nemnda har i dette tilfelle ikke grunnlag for å fastslå at
klager fikk hotell av lavere standard enn bestilt. Heller ikke har nemnda grunnlag for å fastslå
at maten ikke holdt slik standard som kunne forventes. At det var problemer med oppvasken
et par dager på grunn av defekt oppvaskmaskin utgjør etter nemndas syn ikke en mangel som
gir grunnlag for prisavslag.

Vedtak:

Reklamasjonsnemnda kan ikke anbefale at det gis prisavslag.

Vedtaket var enstemmig.