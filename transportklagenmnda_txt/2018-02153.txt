Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
15.08.2019

Saksnummer
2018-02153

Tjenesteytere
Finnair
Nordic Regional Airlines Oy

Klager har i det vesentlige anført

Elever og to lærere på tilsammen 19 personer skulle reise fra Oslo til Osaka via Helsinki
den 12. mars 2018 kl 13.15 med ankomst 13. mars kl 10.00. Flight AY914 ble forsinket slik
at reisefølget mistet sin videreforbindelse. De ble booket om via Hong Kong og ankom
endelig bestemmelsessted ett og et halvt døgn forsinket. 

Grunnet en svært travel vår og med avslutning av skoleåret fikk ikke skolen sendt inn
klage før den 21. juni. 

Hendelsen var en stor påkjenning for flere i reisefølget. Deler av programmet i Japan gikk
tapt og de mistet en forhåndsbetalt natt på hotell. Videre ble reisefølget anbefalt å ikke
hente ut sin innsjekkede bagasje i ventetiden i Helsinki. Dette førte til at flere i reisefølget
ikke hadde tilgang til viktige medisiner på resten av den forlengede reisen. 

Skolen vil kreve erstatning for hendelsen, da den gjorde elevenes studietur vesentlig
kortere og med mange større utfordringer. 

Klager krever kroner 7 000 per person i erstatning for hendelsen, dette tilsvarer
tilsammen kroner 133 000.

Tjenesteyterne har i det vesentlige anført
Finnair har i det vesentlige anført:

Reklamasjoner og erstatningskrav skal sendes innen rimelig tid, som Finnair har satt
er to måneder etter at hendelsen fant sted. Dette i tråd med forbrukerlovgivning i
Skandinavia. Klager har fremsatt klagen for sent. 

Videre viser Finnair til at alle krav skal stilles mot opererende selskap. AY914 fra Oslo til
Helsinki ble operert av Nordic Regional Airlines. Klager bes henvende seg til opererende
selskap. 

Finnair kan av den grunn ikke imøtekomme klagers krav. 

Nordic Regional Airlines har i det vesentlige anført:

Hvis klager vil fremme et krav, må han kontakte Nordic Regional Airlines innen 2
måneder etter reisedatoen. 

Klager reiste den 13. mars 2018, Nordic Regional Airlines mottok en henvendelse fra
klager den 21. juni 2018.

Nemnda bemerker

Elever og to lærere på tilsammen 19 personer skulle reise fra Oslo til Osaka via Helsinki
den 12. mars 2018 kl 13.15 med ankomst 13. mars kl 10.00. Flight AY914 ble forsinket slik
at reisefølget mistet sin videreforbindelse. De ble booket om via Hong Kong og ankom
endelig bestemmelsessted ett og et halvt døgn forsinket.

Klager har reist krav om erstatning for hendelsen. 

Klager reiste den 13. mars 2018, Nordic Regional Airlines mottok en henvendelse fra
klager den 21. juni 2018, det vil si to og en halv måned etter at reisen var gjennomført.
Flyselskapet har ikke kommentert kravet utover å avvise å behandle det, fordi det er
fremsatt for sent. 

Spørsmålet i saken er følgelig om kravet som ble fremsatt overfor flyselskapet to og halv
måned etter at flyreisen var fullført, er fremsatt i tide og således er i behold.

EU-forordning 261/2004 har ingen regler om reklamasjonsfrister, verken relative eller
absolutte. 

EU-domstolen har i dom C-139/11, som gjaldt foreldelse, uttalt at i mangel av regler i
EU-retten, tilligger det medlemsstatenes egen rettsordning å utfylle bestemmelsene på
området, forutsatt at reglene følger prinsippene om likeverdighet og effektivitet. 

I norsk kontraktsrett finnes det på en rekke områder lovbestemmelser om at
reklamasjon må fremsettes "innen rimelig tid" for at klager skal beholde sitt krav.
Videre gjelder det også etter flertallets syn – leder og bransjerepresentantene - utenfor
lovregulerte områder et krav om reklamasjon innen rimelig tid, som må anses som utslag
av et generelt kontraktsrettslig prinsipp, jf. Viggo Hagstrøm, Obligasjonsrett, 2. utg 2011
s. 353 der han viser til ulik kontraktslovgivning og standardkontrakter som inneholder
bestemmelser om reklamasjonsplikt og legger til grunn at 

«(i) vid utstrekning kan prinsippene som disse bestemmelsene bygger på anvendes
utenfor de lovregulerte tilfellene fordi de er utslag av alminnelige lojalitetskrav i kontrakts
forhold.» 

Det vises også til høyesterettsdom inntatt i Rettstidende 2012 side 1779.

Pakkereiseloven § 26 har til sammenlikning regler om at klager må fremsette sitt krav
"uten ugrunnet opphold". 

Högsta domstolen i Sverige avsa en dom 18. mars 2018, der det ble fastslått at EU-
retten ikke er til hinder for at det fastslås en reklamasjonsplikt i henhold til allmenne
prinsipper i svensk rett også for flyforsinkelser. Det ble fastslått at passasjerene har en
reklamasjonsplikt ved forsinkede flyvninger, og at passasjeren ellers risikerer å tape sin
rett til erstatning etter forordningen artikkel 7. I den aktuelle saken hadde passasjeren
ikke klaget før to år og tre måneder etter at flyvningen fant sted. Dette anså domstolen
at var for sent. Retten til erstatning ble dermed ansett for å ha falt bort. 

Selv om svensk rettspraksis ikke er direkte bindende, mener flertallet at det er naturlig
å se hen til praksisen fra Högsta Domstolen ved fastleggelsen av regelverkets innhold.
Svensk og norsk kontraktsrett er i stor grad sammenfallende, og problemstillingen i
forhold til forordningen er den samme. Nemnda mener derfor at det også i norsk rett må
stilles krav til passasjerene om at de må reklamere "innen rimelig tid" for at kravet skal
være i behold. 

Hva som skal anses "innen rimelig tid" kan i henhold til den svenske
høyesterettsdommen ikke være kortere tid enn to måneder. Dette synet er nemnda
enig i. En reklamasjon til flyselskapet innen to måneder etter reisens slutt vil derfor alltid
anses å ha vært fremsatt i tide. Det utelukker imidlertid ikke at det i noen tilfeller kan
anses å være innen rimelig tid også om det går mer enn to måneder før reklamasjonen
fremsettes. Dette må vurderes konkret. 

Flertallet viser til sammenhengen i regelverket forøvrig, og til at EU-retten ikke stenger
for at reglenes innhold utfylles av nasjonal rett. Det vises også til avviklingshensynet
som flertallet mener må tillegges stor vekt. Flyselskapene har i mange saker behov for å
vite hvilke passasjerer som vil gjøre gjeldende krav forholdsvis raskt. Vi er på et område
der totalkravene potensielt kan utgjøre store summer, og alle – særlig forbrukerne – er
tjent med at flyselskapene er i stand til å håndtere disse kravene. Også bevissikring og
hensynet til å sikre et eventuelt regresskrav  tilsier at selskapet må varsles innen rimelig
tid om kravet. 

Flertallet kan ikke se at det fremstår som urimelig overfor passasjeren å pålegge ham en
plikt til å reagere på en forsinkelse eller kansellering innen to måneder etter reisens slutt
dersom han vil kreve erstatning. 

I denne saken fremmet klager sitt krav mot selskapet først to og en halv måned etter
gjennomført flyvning. At klagen ble fremsatt så sent er begrunnet med at det var mye å
gjøre på skolen på grunn av skoleavslutning. 

Klageren har etter flertallets syn i dette tilfellet ikke inngitt klage innen rimelig
tid. At det var mye å gjøre på skolen anser ikke nemnda er en grunn som tilsier at
reklamasjonsfristen forlenges. 

Retten til erstatning må dermed anses bortfalt etter forordningen og også etter
luftfartsloven der den samme reklamasjonsregelen må anses å gjelde.

Mindretallet - forbrukerrepresentantene - er av en annen oppfatning og mener
at klagerne har krav på å standarderstatning etter art. 7  og rimelig erstatning for
dokumenterte utlegg til måltider etter art 9. Mindretallet er ikke enig i at klagerne
har reklamert for sent. Verken forordningen eller praksis fra EU-domstolen oppstiller
en reklamasjonsplikt. Norsk rett kan heller ikke sies å oppstille en ulovfestet relativ
reklamasjonsplikt. Vi kan ikke se andre lands rettspraksis bidrar til å stille opp en slik frist
i norsk rett.

Vedtaket er fattet med den dissens som fremgår over.

Vedtak

Transportklagenemnda - fly anbefaler ikke at klager gis medhold.