Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
06.11.2013

Saksnummer
478/13F

Tjenesteyter
Amisol

Krav om standarderstatning grunnet forsinkelse.

Klager har i det vesentlige anført:

Klager skulle reise fra Sharm el Sheik til Oslo den 28. juli 2013 kl. 07:00 med SM4771. Flyet ble
over fem timer forsinket.

Klager hadde kun kjøpt flybillett. Han fikk ikke beskjed om forsinkelsen dagen før, som de
andre passasjerene med pakkebilletter hadde fått.

Klager stiller seg kritisk til at det om bord på flyet kun ble solgt drikke til de første seteradene
før det ble utsolgt.

Klager krever standarderstatning i henhold til EU-forordning 261/2004, 400 euro per person.

Amisol har i det vesentlige anført:

SM4771 ble forsinket som følge av teknisk svikt i flyet elektriske anlegg. Det vises til fremlagt
teknisk rapport.

Amisols gjester fikk beskjed om forsinkelsen kvelden før avreise, også de som hadde bestilt
kun flybilletter.

I følge Amisols airguide var det ikke for lite mat og drikke om bord på flyet. Amisol beklager
om dette var klagers inntrykk.

Amisol kan ikke imøtekomme klagers krav.

Nemnda bemerker:

Det følger av EU-forordning 261/2004 artikkel 3 nr. 1, bokstav b at forordningen ikke gjelder
for flygninger fra en stat utenfor EU/EØS til EU/EØS-området når flygningen skjer med et
flyselskap som ikke er et EU/EØS-flyselskap.

Flygningen skjedde i dette tilfellet med Air Cairo. Dette er et egyptisk flyselskap, og flygningen
til Norge omfattes således ikke av EU-forordning 261/2004.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.