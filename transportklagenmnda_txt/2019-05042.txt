Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.09.2020

Saksnummer
2019-05042

Tjenesteytere
Ryanair

Klager har i det vesentlige anført

Klager med reisefølge (til sammen tre personer) skulle fly fra Torp til Malaga den 1.
september 2019 med Ryanair sin flyvning FR2564 kl. 19.40. Flyvningen ble forsinket med
tre timer og ti minutter. 

Klager mener forsinkelsen skyldtes streik. Da de kom ombord i flyet fikk de beskjed om
at det ville bli en minimum-service flyvning med færre kabinansatte og ingen servering.
Forsinkelsen medførte mange problemer for klager med reisefølge. Det er fremsatt krav
om standardkompensasjon i henhold til EU-forordning 261/2004 for alle i reisefølget (til
sammen tre personer).

Tjenesteyterne har i det vesentlige anført
Ryanair beklager forsinkelsen på FR2564 fra Torp til Malaga den 1. september 2019.
Forsinkelsen skyldtes feil med utstyret til den franske Air Traffic Control. Ryanair viser
til vedlagt dokumentasjon med diverse oppdateringer fra Eurocontrol vedrørende
restriksjonene, flere pressemeldinger og Flight Operation Statement. Det vises også til
Daily Movement Sheet og Twittermeldinger. 

Alle kundene som ble påvirket av forsinkelsen fikk tilsendt e-post med informasjon
om EU261. E-posten inneholdt også informasjon om mulighet til å endre fly, søke om
refusjon, refusjon av telefonsamtale og informasjon om hvordan en kunne kontakte
Ryanair sin reservasjonsavdeling.  Ryanair kan også se i sine systemer at det ble utstedt
forfriskningskuponger i henhold til lengden på forsinkelsen. Dersom klager ikke mottok
dette kan kvitteringer sendes inn til Ryanair for vurdering.

Da forsinkelsen skyldtes forhold utenfor Ryanair sin kontroll er de de ikke forpliktet til å
utbetale standarderstatning i henhold til EU-forordning 261/2004 i dette tilfellet.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir
rett til erstatning. Dette gjelder imidlertid ikke dersom flyselskapet kan godtgjøre at
forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10.

I dette tilfellet har Ryanair opplyst om at forsinkelsen skyldtes en feil i systemene til
fransk Air Traffic Control . Flyselskapet har fremlagt dokumentasjon på at svikten førte
til problemer for et stort antall flyvninger i Europa, inkludert klagers flyvning. Nemnda
mener at dette er en ekstraordinær omstendighet i forordningens forstand, som ikke
kunne vært unngått til tross for at alle rimelige tiltak var truffet. Flyselskapene må følge
instruksjoner fra Air Traffic Control, og har ingen måte å overstyre dette på.  

Nemnda mener derfor at forsinkelsen ikke utløser rett til standarderstatning. Dersom
det ikke allerede er gjort, anbefaler imidlertid nemnda at Ryanair erstatter klagers
rimelige utgifter til mat i ventetiden. Klager anbefales å legge frem spesifisert beløp og
kvitteringer til Ryanair på dette.

Vedtak

Transportklagenemnda-fly anbefaler ikke at klager gis medhold