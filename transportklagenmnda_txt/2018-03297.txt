Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
10.09.2019

Saksnummer
2018-03297

Tjenesteytere
Turkish Airlines

Klager har i det vesentlige anført

Klager og hans familie på tilsammen åtte personer skulle reise hjem fra Doha til
Stavanger via Istanbul og Oslo den 31. juli 2018. Billettene var gjennomgående og utstedt
på Türkish Airlines dokument. Klager hadde tillatt connection time i Istanbul på 60
minutter. Ved ankomst Istanbul ble passasjerene fraktet i buss til terminalen. Klager ba
om å få bli med den første bussen da de skulle rekke et fly, men ble avvist og bedt om å
vente på den andre bussen. Da familien ankom gate var det 20 minutter til avgang, de
ble likevel nektet ombordstigning med begrunnelsen at de var for sent ute. 

Klager og hans familie ble deretter fra kl 07.20 til kl 16.00 sendt frem og tilbake mellom
forskjellige avdelinger på flyplassen i Istanbul, men ingen var villige til å hjelpe familien
med å booke om billettene slik at de kom seg hjem. De ble sendt mellom tre forskjellige
avdelinger og måtte betale visumgebyr på tilsammen kroner 2 139,40 da den ene
avdelingen lå utenfor terminalen. Samtlige avdelinger sa at den eneste muligheten for
klager var å kjøpe nye billetter.

Reisefølget bestod av flere små barn, etter mange timer begynte situasjonen å tære på
spesielt de små. Klager endte opp med å kjøpe nye billetter til London samme kveld, pris
kroner 20 141,38. De bodde hos slektninger frem til den 5. august, først da var det ledige
lavpris billetter til Stavanger, pris kroner 9 170. 

Klager mener det ikke var deres feil at de mistet flyet. Han krever refusjon av utgifter til
flybilletter og visum, tilsammen kroner 31 450,78. 

Det vises for øvrig til klagers brev.

Tjenesteyterne har i det vesentlige anført

Klager og hans familie ble nektet ombordstigning på TK1751 fra Istanbul til Oslo da de
ankom gate for sent. Ombordstigningsprosessen avsluttes 20 minutter før avgang. 

Som for alle flyselskap er det også for Türkish Airlines, som et konkurrerende flyselskap
i et internasjonalt marked, viktig at alle avganger og landinger går etter rutetabellen. En
forsinket flyavgang medfører store konsekvenser for flytrafikken og for de menneskelige
ressursene på bakken som sørger for videreforbindelser til akkurat den ene flyvningen.
Slike tilbakeslag kan føre til store kjedereaksjoner.

Türkish Airlines kan ikke imøtekomme klagers krav.

Nemnda bemerker

Klager og hans familie på tilsammen åtte personer skulle reise hjem fra Doha til
Stavanger via Istanbul og Oslo den 31. juli 2018. Billettene var gjennomgående og utstedt
på Türkish Airlines dokument. Klager hadde tillatt connection time i Istanbul på 60
minutter. Ved ankomst Istanbul ble passasjerene fraktet i buss til terminalen. Klager ba
om å få bli med den første bussen da de skulle rekke et fly, men ble avvist og bedt om å
vente på den andre bussen. Da familien ankom gate ble de likevel nektet ombordstigning
med begrunnelsen at de var for sent ute. I henhold til Türkish Airlines vilkår stenges
ombordstigningsprosessen 20 minutter før avgang. Klager hevder at de var fremme ved
gate 20 minutter før avgang. 

Flyselskaper kan avvise passasjerer som ankommer gate for sent. Hensynet til
avviklingen av flytrafikken tilsier at frister for innsjekking og fremmøte ved gate må
overholdes.

Türkish Airlines hevder bestemt at familien kom for sent til gate. Dette har selskapet
imidlertid ikke dokumentert. Det mener nemnda at man må kunne kreve i et tilfelle som
dette, der åtte passasjerer, herunder flere små barn, som alle reiste på gjennomgående
billetter utstedt av selskapet, blir nektet ombordstigning.

På denne bakgrunn legger nemnda klagers fremstilling til grunn om at de faktisk var ved
gaten 20 minutter før avgang - på tross av at selskapet ikke hjalp dem fra det ene flyet
til det andre slik de spurte om. Passasjerene ble slik nemnda ser det urettmessig nektet
ombordstigning. 

Dersom passasjerer nektes ombordstigning mot sin vilje, skal flyselskapet i henhold
til EU-forordning 261/2004 artikkel 4 umiddelbart gi dem erstatning i samsvar med
forordningens artikkel 7, samt assistere dem i samsvar med artikkel 8 og 9, dvs tilby
refusjon av billetter eller omruting snarest mulig til bestemmelsesstedet, samt tilby
passasjerene måltider og forfriskninger som står i rimelig forhold til ventetiden og
eventuelt hotellinnkvartering om nødvendig.

Familien fikk ingen hjelp av flyselskapet og måtte ordne alt selv. Klager begrenset tapet
ved å bo hos familie i stedet for å ta inn på hotell som de ville hatt krav på. Klager krever
refusjon av utgifter til flybilletter og visum, tilsammen kroner 31 450,78.  

Klager har ikke krevet standarderstatning etter EU-forordningen, og det har familien
heller ikke krav på i dette tilfellet der hendelsen oppsto på i et land utenfor EU med et
ikke-europeisk flyselskap.

Vedtak

Transportklagenemnda - fly anbefaler at Türkish Airlines betaler til klager NOK 31 450,78.