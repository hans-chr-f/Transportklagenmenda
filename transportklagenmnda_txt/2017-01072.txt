Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.05.2018

Saksnummer
2017-01072

Tjenesteytere
Ryanair

Klager har i det vesentlige anført

Klager skulle reise fra Torp til Manchester den 16. februar 2017 kl 21.05 med FR3227.
Avgangen ble kansellert. Klager har ikke informert om han ble booket om eller om han
valgte å avbryte reisen. 

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
Ryanair har ikke uttalelse til klager eller til nemnda om hva som var årsaken til
kanselleringen. Flyselskapet har kun bekreftet at klager opprinnelig hadde plass på
FR3227 den 16. februar, men at han ble booket om til FR327 den 17. februar.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf EU-forordning 261/2004 artikkel 5 og 7. 

Flyselskapet Ryanair anfører at klager med reisefølge opprinnelig var booket på
FR3227 den 16. februar, men at de ble booket om til FR327 den 17. februar. Dette
er ikke nærmere forklart eller dokumentert. Selskapet har følgelig ikke godtgjort at
kanselleringen skyldtes en ekstraordinær omstendighet som ikke kunne vært unngått.
Klager har da rett til standarderstatning på 250 euro per person.

Vedtak

Transportklagenemnda - fly anbefaler at Ryanair betaler standarderstatning til klager
med 250 euro per person.