Vedtak i Transportklagenemnda - Fly

Sammendrag

Krav om refusjon grunnet dobbelt bestilt reise.

Dato
16.08.2018

Saksnummer
2017-02313

Tjenesteytere
SAS

Klager har i det vesentlige anført

Den 5. mai 2017 bestilte klager en reise på SAS' nettsider t/r Kristiansund - Tromsø
for reise 2. - 5. juni, pris kroner 3 501. Da han ikke mottok noen bekreftelse på e-post
kontaktet han SAS som kunne bekrefte at det ikke var registrert en reise i hans navn
disse datoene. Klager bestilte derfor den 29. mai en ny lik reise, pris kroner 7 960. 

Senere viste det seg at det likevel var registrert en reise på klager ved første bestilling,
men at han hadde skrevet inn feil e-post adresse. Dobbeltbestillingen ble først oppdaget
da klager mottok faktura fra sitt kredittkortselskap etter ankomst Tromsø. 

Klager stiller seg kritisk til at SAS feilinformerte da han første gang tok kontakt per
telefon. Videre mener klager at dersom hans e-post adresse var lagt inn feil i bestillingen,
burde SAS ha mottatt en feilmelding da de forsøkte å sende reisebekreftelsen. 

Klager har fått full refusjon på den første bestillingen kroner 3 501, men krever også
mellomlegget mellom første og andre bestilling kroner 4 459 refundert.

Det vises for øvrig til klagers brev.

Tjenesteyterne har i det vesentlige anført
Klager bestilte en reise på SAS' nettsider og registrerte feil e-post adresse. SAS sender
en bekreftelse så snart bestillingen er sluttført. Dette er en "no reply" mail, SAS mottar
derfor ingen tilbakemelding dersom epost adressen er feil. 

Den 29. mai kontaktet klager SAS per telefon og spurte om han var booket på et bestemt
fly. Med mindre klager kunne oppgi sitt referansenummer er det ikke tillatt å opplyse en
innringer om dette per telefon. Dette kommer under lov om personvern. Bestillingens
referansenummer kommer til syne på skjermen etter at bestillingen er sluttført.

Videre var informasjon om bestillingen å finne på klagers kontooversikt 3-4 dager etter
bestilling. 

Den 29. mai bestilte klager en ny reise t/r Kristiansund - Tromsø på samme datoer, men
på en senere avgang fra Kristiansund. 

SAS viser til fremlagt utskrift av begge bestillingen som viser at e-posten i den første
bestillingen har èn bokstav feilstavet. 

SAS har av godvilje refundert klagers første bestilling kroner 3 501, selv om dette var en
billett uten refusjon. SAS kan ikke imøtekomme klagers krav utover dette.

Nemnda bemerker

Klager bestilte en reise på SAS hjemmeside den 5. juli. Han la inn feil epost adresse og
mottok derfor ingen reisebekreftelse. Klager kontaktet SAS, og han hevder flyselskapet
bekreftet at ikke hadde noen reservasjon inne. SAS mener dette ikke kan stemme fordi
det ikke er tillatt å opplyse en innringer om dette over telefon, dette fremgår av lov om
personvern. Klager valgte deretter å kjøpe ny billett. 

Ved bestilling av en flyreise på internett, er man selv ansvarlig for at informasjonen
som blir lagt, er riktig. Det er viktig å sjekke at navn på reisende, kontaktinformasjon,
destinasjon, tidspunkt og liknende er riktig før bestillingen bekreftes. Når tilbudet er
akseptert, er avtalen bindende. 
Nemnda mener at klager selv må bære ansvaret for at han la inn feil epost adresse. 

Det var ingen refusjon på billettene klager bestilte, SAS har av godvilje likevel refundert
klagers første bestilling.  

Nemnda kan ikke anbefale at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold i sitt krav.