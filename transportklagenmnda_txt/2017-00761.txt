Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
31.01.2018

Saksnummer
2017-00761

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY144 fra Trondheim (TRD) til Harstad/
Narvik (EVE) 26. desember 2016. Flyvningen ble forsinket med cirka 24 timer. Klager har
på dette grunnlag fremsatt krav om standardkompensasjon i henhold til EU-forordning
261/2004 på 250 euro.

Tjenesteyterne har i det vesentlige anført
Norwegians flyvning DY144 fra Trondheim til Harstad/Narvik 26. desember 2016 ble
kansellert som følge av dårlige værforhold, herunder kryssvind, ved Evenes flyplass. Slike
værforhold gjør landingsforholdene vanskelige, med såkalt "low breaking action". 

Flyvningen måtte snu og returnere til Trondheim som følge av værforholdene. En slik
avgjørelse er basert på passasjerenes sikkerhet. De ovennevnte værforhold, samt snø og
glatte rullebaner, var årsaken til denne omdirigeringen. 

Værforholdene forbedret seg ikke utover dagene, og passasjerene mottok informasjon
pr. tekstmelding om ny flyvning med rutenummer DY8560 påfølgende dag. 

Værsituasjonen påvirket alle flyselskap, og omruting med andre selskap var derfor ikke
et alternativ. Omruting med andre transportmidler var heller ikke et godt alternativ, tatt i
betraktning at aktuelle flyvning fant sted annen juledag, og det var begrenset tilbud med
andre transportalternativer. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
kanselleringen ikke kunne vært unngått selv om alle rimelige tiltak ble truffet. Selskapet
avviser på denne bakgrunn klagers erstatningskrav.

Nemnda bemerker

Norwegians flyvning DY144 fra Trondheim til Harstad/Narvik 26. desember ble
omdirigert tilbake til Trondheim og kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret.

På bakgrunn av fremlagt dokumentasjon, legger nemnda til grunn at kanselleringen
i dette tilfellet skyldtes dårlig vær ved Evenes, med kryssvind, glatte rullebaner
og snø. Nemnda mener at kanselleringen i dette tilfellet skyldtes ekstraordinære
omstendigheter. Nemnda mener videre at følgene av værforholdene ikke kunne vært
unngått til tross for at alle rimelige tiltak var truffet. Det er derfor ikke grunnlag for
standarderstatning i dette tilfellet. Nemnda kan heller ikke se at klager har krav på
erstatning på annet grunnlag.

Vedtak

Transportklagenemnda - fly anbefaler ikke at klager gis medhold.