Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.06.2015

Saksnummer
1128/14F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Stavanger til Helsinki via Oslo den 27. juni 2014 kl. 14:15. DY535 fra
Stavanger til Oslo ble forsinket slik at klager mistet sin videreforbindelse. Hun ble booket om
via Praha og ankom bestemmelsesstedet 6 timer forsinket. Klagers bagasje kom først 3 dager
senere.

Klager stiller seg kritisk til at hun ikke ble informert om kanselleringen og booket om på et
tidligere tidspunkt, da Norwegian var klar over hendelsen på tidligere avgang. Hun mener at
hendelsen ikke var utenfor Norwegians kontroll, da hendelsen ble forårsaket av et planlagt
motorbytte.

Klager krever standarderstatning i henhold til EU-forordning 261/2004.

Norwegian har i det vesentlige anført:

DY535 ble forsinket med 1 time og 34 minutter grunnet sent ankommet fly. Flymaskin LN-
KKW var planlagt å operere denne avgangen. Flyet hadde planlagt motorbytte kvelden 26. juni
2014. Motoren ble byttet som planlagt, men det oppstod et uforutsett problem når flyet skulle
ha sin første flygning. For å unngå potensielle store forsinkelser og kanselleringer gjorde
Norwegian et flybytte.

Klager mistet sin videreforbindelse fra Oslo til Helsinki.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

Norwegian kan på grunnlag av ovennevnte ikke imøtekomme klagers krav.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket slik at klager ikke rakk sin videreforbindelse. Klager ble omrutet og ankom Helsinki
om lag seks timer senere enn planlagt.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

Forsinkelsen skyldtes at flyet som var planlagt benyttet til flygningen, LN-KKW, måtte bytte
motor. Arbeidet, som var ledd i vanlig rutinemessig vedlikehold av flyet, tok lenger tid enn
forventet, og det ble derfor nødvendig å sette inn et erstatningsfly, LN-NIE. Dette tok tid.

Norwegian beskrevet problemet i «Report regarding cancellation DY-521, 27/06-2014, LN-
KKW». Det fremgår av rapporten at det var foretatt et motorbytte den 26. juni 2014, og at
motoren ikke fungerte ved «ENG RUN test after first start-up».

En feil som oppstår/avdekkes under normalt vedlikehold er ikke å anse som en ekstraordinær
omstendighet, jf. EU-domstolens dom C-549/07 Wallentin-Hermann. Den påfølgende
forsinkelse gir derfor rett til en standarderstatning på 250 euro.

Nemnda anbefaler at Norwegian utbetaler standarderstatning.

Vedtak:

Transportklagenemnda-fly anbefaler at Norwegian utbetaler en standarderstatning på 250
euro.

Vedtaket var enstemmig.