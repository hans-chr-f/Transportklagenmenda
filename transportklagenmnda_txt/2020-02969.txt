Vedtak i Transportklagenemnda - Fly

Sammendrag

Krav om refusjon av billettene. Kansellering av LowFare-billetter.

Dato
07.10.2021

Saksnummer
2020-02969

Tjenesteytere
Norwegian Air Shuttle

Klager har i det vesentlige anført

Klager med reisefølge (totalt seks passasjerer) skulle reise med DY1404 fra Oslo til Nice
den 13. juli 2020. Klager opplyser at fordi UD frarådet unødvendige reiser kansellerte
klager booking med Norwegian. Klager krever at flyselskapet refunderer alle billettene
fullt ut.

Tjenesteyterne har i det vesentlige anført
Norwegian viser til krav vedrørende flyvning DY1404 den 13. juli 2020 fra Oslo til Nice
med returreise 26. juli, for seks passasjerer med bookingreferanse LYMF8Z. 
Klager krever refusjon av billettene. 

Norwegian viser til fremlagt skjermbilde av internlogg som dokumenterer at klager
selv kansellerte billettene via Norwegians hjemmeside 28. mai 2020. Flyvningene ble
kansellert av Norwegian den 14. juni 2020, som følge av restriksjoner gitt av nasjonale
myndigheter i forbindelse med pandemien. Selskapet viser til vedlagt Movement Log. 

Klager hadde bestilt LowFare-billetter og har følgelig ikke krav på full refusjon. Norwegian
har refundert skatte og avgifter på 2436 kroner for de ubrukte billettene.

Nemnda bemerker

Klager har opplyst at han selv kansellerte reisen da UD frarådet unødvendige reiser til
utlandet. Nemnda legger dette til grunn. Etter at klager kansellerte reisen, forelå det ikke
lenger noen bekreftet reservasjon på de aktuelle flyvningene. EU-forordning 261/2004
kommer derfor ikke til anvendelse, jf. forordningens artikkel 3 nummer 2 bokstav a.
Klager kan dermed ikke gjøre gjeldende krav etter EU-forordningen.

Om klager har rett på full refusjon av billettene, avhenger dermed av billettvilkårene som
er fastsatt av flyselskapet.

Det fremgår av klagers reisekvittering at han hadde kjøpt Lowfare-billetter. Disse er ikke
refunderbare og det gis kun refusjon av refunderbare skatter og avgifter.

Norwegian har allerede refundert disse til klager.  Nemnda kan ikke se at det er grunnlag
for refusjon utover det.

Vedtak

Transportklagenmenda kan ikke anbefale at klager gis medhold.