Tjenesteyter følger ikke vedtaket i saken (30.03.2023)
Kommentar fra tjenesteyter:

Klager opplyst at Wizz Air ikke vil følge vedtak da årsak var ekstraordinær. 

Vedtak i Transportklagenemnda - Fly

Sammendrag

Krav om standarderstatning, samt dekning av
ekstrakostnader som følge av kanselleringer.

Dato
17.02.2023

Saksnummer
2022-02029

Tjenesteytere
Wizz Air

Klager har i det vesentlige anført

6 personer skulle reise med W6 1220 fra Bergen til Katowice den 2. juli 2022, avgang
kl.22:40. Klager hadde bestilt hotellovernatting på flyplasshotell i Katowice, og skulle
reise den 3. juli med W6 1241 fra Katowice til Athen, kl. 18:50. Klager mottok melding om
kansellering av W6 1220 den 2. juli kl. 13:28. 

Klager booket om sin reise fra Bergen til Krakow med W6 5043 den 3. juli, avgang kl.
09:00, med forventet ankomst kl. 11:20. Klager bestilte Airport-transfer fra Krakow
flyplass til Katowice, for så å reise til Athen som planlagt. 

Klager mottok melding den 3. juli kl. 06:02 om at W6 5043 fra Bergen til Krakow var
kansellert. Klager ringte Wizz Air for å sjekke muligheter for ombooking via Oslo til
Katowice samme morgen, slik at de kunne rekke sin flyvning fra Katowice til Athen. Det
lot seg av tidsmessige årsaker ikke gjennomføre.

Klager mistet da muligheten til å kunne benytte planlagt reise fra Katowice til Athen, og
fikk i tillegg utgifter til ubenyttet forhåndsbetalt hotellopphold i Katowice og Airport-
transfer.

Klager kjøpte nye billetter med Norwegian den 3. juli fra Bergen via Oslo til Preveza, med
ankomst kl. 22.50. Preveza ligger ca. 4 timers kjøring utenfor Athen, og klager bodde
en natt på hotell, for så å ta buss til Athen dagen etter. Klagers ubenyttede billetter er
refundert.

Klager krever standarderstatning, samt dekning av ekstrakostnader som følge av begge
kanselleringene.

Tjenesteyterne har i det vesentlige anført
Wizz Air har ikke inngitt tilsvar til nemnda.

Til klager har Wizz Air forklart at årsaken til kansellering skyldtes ekstraordinære
omstendigheter, og at de ikke kan imøtekomme klagers krav om erstatning.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. Wizz
air har ikke levert inn tilsvar i saken.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Wizz air har ikke godtgjort at kanselleringene av W61220 og W6503 skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5.

Klager med reisefølge har som følge krav på 250 euro i standarderstatning per
passasjer for hver av flyvningene. Tilsammen har reisefølget krav på 3000 euro i
standarderstatning for begge de kansellerte flyvningene.

Videre må det tas stilling til om klager har krav på dekning av ekstrakostnader som følge
av kanselleringene.

Det tas først stilling til klagers ekstra utgifter knyttet til innkjøp av nye flybilletter.

Det følger av fast nemndpraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen. Klager ble fortalt at flyselskapet ikke hadde noen ledige flyvninger som lot
seg gjennomføre fra klager sin side av tidsmessige årsaker. Etter nemndas oppfatning
kan omrutingstilbud som ikke tilfredsstiller klagers tidsmessige krav vanskelig ses å
oppfylle flyselskapets krav om omruting "snarest mulig". På grunn av det mangelfulle
omrutningstilbudet fra Wizz air mener nemnda at klager har krav på å få dekket
merutgiftene knyttet til den nye billetten fra Bergen via Oslo til Preveza. Dette inkluderer
utgiftene til flyplasstransport i Polen med 1 124 NOK. Ettersom klager har fått refusjon av
utgiftene til de ubenyttede billettene, kommer disse til fradrag, da passasjerene ikke skal
reise gratis.

Klager har videre fremlagt krav om refusjon av utgifter til forhåndsbetalt hotell i
Katowice. Standarderstatningen er ment å dekke både økonomisk og ikke-økonomisk
tap. Standarderstatningen overstiger utgiftene til forhåndsbetalt hotell (ZL 816).
Disse utgiftene  kan i utgangspunktet kreves dekket etter luftfartsloven § 10-20, men
samordnes med standarderstatning i dette tilfellet, jf. forordningens artikkel 12.

Vedtak

Transportklagenemnda anbefaler at Wizz air utbetaler 3000 euro og refunderer
mellomlegget mellom opprinnelig og ny billett, samt 1 124 NOK som omrutingsutgift.