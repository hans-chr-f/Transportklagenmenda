Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.03.2017

Saksnummer
2016-00593

Tjenesteytere
Widerøe

Klager har i det vesentlige anført

Klager skulle reise fra Torp til København den 5. april 2016 med WF305 kl. 10:05.
Avgangen ble kansellert. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
WF305 ble kansellert som følge av dårlige værforhold, tåke i Sandefjord, det vises til
fremlagt dokumentasjon.

Hendelsen er ikke kompensasjonsberettiget i henhold til EU-forordning 261/2004, da
årsaken til kanselleringen var ekstraordinære omstendigheter utenfor Widerøes kontroll.

Widerøe kan ikke imøtekomme klagers krav.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av og ved at
det oppstår store forsinkelser på grunn av overbelastning av flyplassen med mer, kan
være en slik ekstraordinær omstendighet som medfører at den reisende ikke har krav på
erstatning. Dette må vurderes konkret.

Flyselskapet Widerøe har lagt frem en log som viser at flyet som skulle operere klagerens
flygning til København, måtte omdirigeres til og slippe av passasjerer i Kristiansand på
grunn av tåke i Sandefjord. Nemnda mener da at kanselleringen ikke var til å unngå, og
at den ikke gir rett til standarderstatning.

Vedtak

Transportklagenemnda - fly anbefaler ikke at klageren gis medhold.