Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
06.11.2018

Saksnummer
2017-03278

Tjenesteytere
Widerøe

Klager har i det vesentlige anført

Klager skulle reise med Widerøes flyvning WF605 fra Trondheim (TRD) til Kristiansand
(KRS) 2. april 2017 kl. 18.25. Flyvningen ble kansellert, og klager ankom ikke sin endelige
destinasjon før om morgenen 3. april. Hun har på denne bakgrunn fremsatt krav om
standardkompensasjon i henhold til EU-forordning 261/2004 på 250 euro.

Tjenesteyterne har i det vesentlige anført
Widerøe har tross oppfordring ikke avgitt uttalelse til hverken klager eller nemnda.

Nemnda bemerker

Widerøes flyvning WF605 fra Trondheim til Kristiansand 2. april 2017 ble kansellert. 

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. Nemnda legger derfor til grunn at
klagers flyvning ble kansellert, og at hun ankom Kristiansand kl. 08.35 den 3. april 2017. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Widerøe har ikke gitt noen redegjøre eller fremlagt dokumentasjon for at kanselleringen
skyldtes ekstraordinære omstendigheter eller ikke kunne vært unngått. Kanselleringen
gir etter dette rett til standarderstatning på 250 euro.

Vedtak

Transportklagenemnda - fly anbefaler at Widerøe utbetaler til klager en kompensasjon
på 250 euro.