Vedtak i Transportklagenemnda - Fly

Sammendrag

Krav om erstatning for ny returreise som følge av ruteendring.

Dato
05.01.2012

Saksnummer
233/11F

Tjenesteyter
Air Baltic / Supersaver

Krav om erstatning for ny returreise som følge av ruteendring.

Klager har i det vesentlige anført:

Klager skulle reise fra Dushanbe via Riga til Oslo den 27. april 2011. Avgangen ble fremskyndet
med 72 timer til 24. april kl. 05:30. Klager hadde vært på ferie i fjellene, og hadde ingen
internett tilgang. Klager hadde med mobiltelefon, men var til tider uten dekning. Supersaver
hadde sendt klager en e-post den 12. april, men denne ble ikke lest før klager kom tilbake til
sivilisasjonen den 27. april. Da var flyet allerede gått.

Klager reagerer på at Supersaver ikke forsøkte å nå klager via mobiltelefon. Han stiller seg
også undrende til hvorfor Supersaver ikke kontaktet klager på et tidligere tidspunkt siden
reisebyrået fikk melding om ruteendringen allerede den 2. mars.

Klager henvendte seg til Air Baltics representant på flyplassen. Siden vedkommende ikke
kunne engelsk, ringte han en uidentifisert person som ga beskjed om at de skulle ringe klager
tilbake med ny returreise. Personen ringte aldri tilbake.

Klagers visum utløp den 27. april, det var derfor svært viktig å komme seg hjem akkurat denne
dagen. De eneste plassene klager fikk plass på var med Türkish Airlines til Istanbul den 28.
april, kun ledig på business klasse, og videre til Oslo via Stockholm. Klager sjekket kontinuerlig
før avreise om det var blitt ledige plasser på økonomi klasse uten hell. Han prutet også ned
hotellprisen, samt bestilte de aller billigste billettene fra Istanbul til Stockholm og videre til
Oslo.

Klager vil påpeke følgende: «..flyselskapene pålegger kundene å sjekke flyavgang senest 72
timer før avgang. I dette tilfellet var flyavgang 72 timer tidligere enn angitt, slik at det ikke
var noen hjelp i å sjekke flyavgang 72 timer før avgang. Dette innebærer jo selvfølgelig at
flyselskapet sitter med det full ansvar.»

Klager krever erstattet utgiftene for flyreisen og hotell overnatting i Dushanbe fra 27. -28.
april, totalt kroner 26 614.

Supersaver har i det vesentlige anført:

I Supersavers regler og vilkår står følgende:

«Vær oppmerksom på at all korrespondanse foregår til den e-post adressen du har oppgitt i
din bestilling. Kontroller at denne er korrekt da alle korrespondanser med Supersaver skjer via
e-post.»

Videre står det:

«Kontroller flytider og eventuelle tidstabellendringer, både til utreise og hjemreise, via den
linken som er vedlagt din bestilling eller direkte hos flyselskapet.»

Ved bestilling på Supersavers nettside har klager krysset av for å ha lest regler og vilkår.

Supersaver sendte e-post den 12. april om ruteendringen, men fikk «out of office» melding
tilbake med beskjed om å sende viktige meldinger til en annen e-post adresse. Supersaver
sendte en ny e-post til denne adressen uten å få svar. Supersaver ringte klagers mobiltelefon
uten å få svar, og la derfor igjen beskjed på svareren.

Årsaken til at Supersaver ikke fikk informert klager om ruteendringen før den 12. april var
svært stor pågang grunnet naturkatastrofen i Asia og politiske opprør i Midtøsten.

Supersaver beklager hendelsen, men kan ikke ta på seg ansvar for at klager var uten mobil
dekning og internettilgang.

Supersaver har refundert klagers flybillett, men kan ikke imøtekomme klagers krav utover
dette.

Air Baltic har i det vesentlige anført:

Air Baltic informerte Supersaver om ruteendringen den 2. mars 2011, og reisebyrået ga videre
beskjed til klager den 12. april. Flyselskapet kan ikke holdes ansvarlig for at kommunikasjonen
mellom Supersaver og klager ikke fungerte. Air Baltic kan heller ikke holdes ansvarlig for
at klager er uten internettilgang. Reisebyrå og flyselskap plikter å sende ut informasjon om
endringer til passasjerene, men kan ikke stå ansvarlig for at informasjonen ikke blir lest.

I henhold til EU forordning 261/2004 er flyselskapene fratatt plikt til utbetaling av erstatning
dersom informasjon om ruteendringen er gitt minst to uker avreise.

Air Baltic kan dessverre ikke imøtekomme klagers krav da informasjon om ruteendringen ble
gitt minst to uker før avreise.

Klager kan kontakte Supersaver for refusjon av sin ubenyttede returbillett.

Nemnda bemerker:

Ved kjøp/bestilling av en flybillett inngås avtale om transport over en bestemt strekning til en
bestemt tid. Bestillingen gir begge parter plikter og rettigheter. Den reisende plikter bl.a. å
betale avtalt beløp, og har som gjenytelse rett til transport på den aktuelle strekning til den
avtalte tid. Flyselskapet har rett til betaling og plikt til å transportere den reisende som avtalt.

Fra tid til annen blir en avgang forsinket eller må kanselleres/innstilles. Konsekvensene
av dette er regulert i forskjellige bestemmelser inntatt i lover, konvensjoner m.v., bl.a.
luftfartsloven og EU forordning 261/2004. «Innstilt flygning» er i henhold til forordningen
artikkel 2 l) «en planlagt flygning som ikke gjennomføres og som det var minst én reservasjon
på». En ruteendring medfører således «innstillinger» dersom det er solgt minst en billett til
den planlagte flygning.

Klager hadde billetter til flygning 24. april 2011 Som følge av en ruteendring kansellerte Air
Baltic denne flygningen. Informasjonen om kanselleringen ble gitt fra Air Baltic til Supersaver
mer enn to uker før avgang. Kanselleringen gir da ikke rett til standarderstatning i henhold til
EU forordning 261/2004, jf. forordningen artikkel 5 c) i). Forordningen  begrenser imidlertid
ikke den reisendes rett til erstatning på annet grunnlag, jf. artikkel 12.

Ruteendringer forekommer hos de fleste flyselskap fra tid til annen. De fleste flyselskap
forbeholder seg også retten til ruteendring. Nemnda anser dette kjent for de fleste. Nemnda
legger til grunn at Air Baltic hadde anledning til å endre avgangstiden.

Supersaver, som hadde solgt billettene, pliktet å informere klager om ruteendringen.
Informasjon var spesielt viktig i dette tilfellet da flygningen var fremskyndet med 72 timer.

Nemnda er av den oppfatning at Supersaver i dette tilfellet har gjort det som med rimelighet
kan kreves for å informere klager, og nemnda er av den oppfatning at klagers krav om
erstatning ikke kan føre frem.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines