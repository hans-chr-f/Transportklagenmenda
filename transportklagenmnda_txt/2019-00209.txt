Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
05.11.2019

Saksnummer
2019-00209

Tjenesteytere
Widerøe

Klager har i det vesentlige anført

Klager skulle reise fra Sandnessjøen til Bodø den 11. november 2018 kl 20.35 med
WF739. Klokken 14.49 sendte Widerøe ut sms om at avgangen var kansellert og at det
var satt opp buss fra Sandnessjøen til Mosjøen kl 15.45. Klager var på dette tidspunktet i
sin fars bursdagsselskap og leste ikke sms'en før etter at bussen var gått. 

Klager dro innom flyplassen etter selskapet. Hun ble booket om til ny avgang påfølgende
dag kl 09.20, men ble ikke på noe tidspunkt tilbudt forpleining. Klager måtte selv skaffe
privat overnatting, måltider, samt transport mellom sentrum og flyplass. 

Klager stiller seg kritisk til manglende informasjon, og at hun ikke ble tilbudt forpleining
i ventetiden. På bakgrunn av dette krever hun dekket sine utgifter i henhold til statens
satser, ulegitimert natt-tillegg og tilhørende kostgodtgjørelse, tilsammen kroner 1 030.

Klager kom tre timer for sent på jobb og måtte bruke opptjent fleksitid for å dekke inn
dette.

Klager krever standarderstatning 250 euro i henhold til EU-forordning 261/2004, samt
kroner 1 030 i diett.  

Det vises for øvrig til klagers brev.

Tjenesteyterne har i det vesentlige anført
WF739 ble kansellert som følge av dårlige værforhold, sterk vind. Widerøe viser til
fremlagt dokumentasjon som viser at det var vind fra 140 grader 8 knop, og 18 knop
i kastene. Det er ikke mulig å lande på Sandnessjøen under disse forholdene, og
meteorologene i Bodø estimerte at denne vinden ville vedvare til midnatt.

For å ivareta passasjerene på best mulig måte omrutet Widerøe derfor maskinen slik at
den kunne gå ned i Mosjøen framfor Sandnessjøen for å hente passasjerene der. Det blir
sendt ut SMS i god tid og arrangert bakketransport for klager mellom flyplassene. Denne
transporten er på en time.

Klager benyttet seg ikke av omrutingen, hun ble derfor tilbudt ny flyvning påfølgende
morgen fra Sandnessjøen til Bodø.

Hendelsen er ikke kompensasjonsberettiget da årsaken var ekstraordinære
omstendigheter utenfor Widerøe kontroll. 

Dersom klager hadde tatt kontakt med flyplassen ville hun blitt tilbudt forpleining.
Dersom hun ikke hadde mulighet til å hente rekvisisjon for taxi, mat og hotell på
flyplassen, kunne hun lagt ut for sine utgifter og fått disse refundert i etterkant. Klager
har imidlertid ikke kunnet fremlegge kvitteringer for noen utgifter. Dersom klager kan
fremlegge gyldige kvitteringer for sine utlegg vil Widerøe refundere disse.

Widerøe kan på grunnlag av ovennevnte ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemndas flertall - leder og bransjerepresentantene -  mener at flyselskapet Widerøe har
godtgjort at verken kanselleringen eller de ekstraordinære omstendighetene kunne vært
unngått selv om alle rimelige tiltak var truffet. Dokumentasjonen viser at klagers flyvning
ble kansellert som følge av kraftig vind. 

Klager har etter dette ikke rett til standarderstatning.

Mindretallet – forbrukerrepresentantene – er av den oppfatning at Widerøe ikke
i tilstrekkelig grad har godtgjort at kanselleringen skyldtes en ekstraordinær
omstendighet. Mindretallet viser til at fremlagt METAR kun dokumenterer værforholdene
kl. 12:50 UTC, lenge før klagers planlagte avgang. Videre fremgår det ikke av loggen hva
som var årsaken til kanselleringen. Etter mindretallets syn har derfor klager krav på
standarderstatning.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8.

Klager ble først tilbudt å reise med buss på strekningen samme dag, men kunne
ikke benytte seg av denne. Hun ble derfor tilbudt omruting med Widerøes flyvning
påfølgende morgen, nemnda anser dette å være innen rimelig tid.  

Klager anfører at hun pådro seg utgifter til overnatting og måltider hos venner i
ventetiden, samt transport til og fra flyplassen. Hun har imidlertid ikke fremlagt noen
gyldig dokumentasjon på sine utgifter. 

Nemnda kan etter dette ikke anbefale at klager gis medhold.

Vedtaket er fattet med den dissens som fremgår ovenfor.

Vedtak

Transportklagenemnda-fly anbefaler ikke at klager gis medhold.