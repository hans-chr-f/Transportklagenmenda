Vedtak i Transportklagenemnda
- Kollektivreiser

Sammendrag

Manglet billett

Dato
20.09.2018

Saksnummer
2018-02212

Tjenesteytere
Ruter

Klager har i det vesentlige anført

Klager ble ilagt gebyr da han reiste på T-banen uten billett.

Klager viser til at han ikke ønsker å betale gebyret fordi han glemte å kjøpe billett på
grunn av problemer med hukommelsen. Videre viser klager til vedlagt legeerklæring fra
klagers fastlege hvor det fremgår at han sliter med hukommelsevansker, og at han er
uføretrygdet pga. kognitive vansker som følge av helseplagene. I skrivet fra legen er det
også opplyst at klager ikke hadde kjennskap til hvordan man skal kjøpe billett, da han
sjelden tar T-bane. Avslutningsvis understreker legen at det fra et medisinsk grunnlag
anses som urimelig å ilegge en mann med hukommelsesproblemer bot, da klager selv
ikke var bevisst over å ha gjort noe straffbart. 

Klager ber derfor om at Ruter frafaller gebyret på 1 150 kroner.

Tjenesteyterne har i det vesentlige anført
Klager ble ilagt gebyr i en utkontroll på T-banen 29. juni 2018. Gebyret ble skrevet fordi
klager ikke hadde noen billett. 

Klager opplyste til kontrolløren at han var ufør og hadde lite penger. I legeerklæringen
klager har fremlagt, skriver legen at klager har forklart at han ikke vet hvordan han skal
kjøpe billett. I tillegg opplyses det at klager har dårlig hukommelse og derfor har glemt å
kjøpe billett. 

Det er kundens ansvar å sørge for å ha gyldig billett. Mange reisende har gode subjektive
grunner på hvorfor de ikke har billett når de blir stoppet i billettkontroll. Ruter må handle
ut fra et prinsipp om likebehandling, og kan derfor ikke ta hensyn til økonomi eller
helsetilstand. Kravet om å betale billett er likt for alle. 

Ruter kan på overnevnte bakgrunn ikke se noen grunn til å endre standpunkt i denne
saken.

Nemnda bemerker

Klager ble i en utkontroll på T-banen 29. juni 2018 ilagt gebyr fordi han ikke kunne vise
billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hadde ikke kjøpt billett og vilkårene for å ilegge gebyr var dermed til stede.

Nemnda viser til at det på kontrollrapporten er opplyst at klager sa han var ufør og
hadde lite penger. Klager har under klagebehandlingen fremlagt legeerklæring som
konkluderer med at det på medisinsk grunnlag er urimelig å ilegge gebyr. Det vises til at
klager er kronisk syk og uføretrygdet blant annet på grunn av kognitive vansker og at han
har hukommelsesproblemer.

Nemnda bemerker at klagere påberoper forskjellige helsemessige årsaker til at de ikke
har kjøpt billett. 

Nemnda har forståelse for at det kan oppleves strengt å bli ilagt gebyr dersom helsen er
betydelig svekket  og evnen til å greie seg selv er redusert. Nemnda finner det imidlertid
problematisk å anbefale at gebyr frafalles i slike tilfeller. 

Av hensyn til reiseforetakene er det nødvendig å ha en konsekvent praksis da det er
vanskelig å skille mellom de ulike årsaker som anføres for ikke å ha billett.

Nemnda finner ikke grunnlag for å kunne anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at gebyret
frafalles. 

Vedtaket er enstemmig.