Vedtak i Transportklagenemnda - Fly

Sammendrag

Krav om standarderstatning på 600 euro og kompensasjon
for å ha mistet 2 uker av ferien sin grunnet kansellering.

Dato
28.03.2023

Saksnummer
2022-01813

Tjenesteytere
Lufthansa German Airlines
Condor Flugdienst
Ticket

Klager har i det vesentlige anført

Klager skulle reise fra Oslo til Puerto Rico via Frankfurt den 30. januar 2022 med
Lufthansa. Klager skulle reise fra Oslo klokken 6:30 med ankomst i Frankfurt klokken
08:05. Videre skulle klager ta fly fra Frankfurt klokken 11:10 med ankomst i Puerto Plata
klokken 16:40 lokal tid. Reisen ble bestilt i en bestilling via Finn med Ticket som operatør
den 08. januar 2022.

Dagen før avreise flikk klager beskjed om at flyet til Frankfurt ville bli forsinket med ny
estimert avgang klokken 13:55 - 7,5 time etter opprinnelig avreisetidspunkt. Forsinkelsen
medførte at klager mistet videre fly fra Frankfurt. Klager startet å ringe og chatte med
Lufthansa, Condor og Ticket. Ticket var imidlertid ikke mulig å få tak i før arbeidsdag
mandag 31. januar 2022. Klager prøvde i desperasjon å ringe og chatte hele kvelden den
29 januar og fortsatte morgenen den 30. januar. Klager fikk ikke hjelp før Ticket åpnet
31 januar, hvor hun fikk beskjed om at Condor kunne bli med på ombooking forutsatt
at klager betalte mellomlegget på prisen på flybilletten som var mer kostbar enn den
opprinnelige. Denne avgangen gikk 6. februar.

Klager fikk imidlertid et rimeligere tilbud om avreise søndag 13. Februar hvor
prisdifferansen kun ville koste klager 595 NOK, et tilbud klager takket ja til. Klager har
etter reisen prøvd å komme i kontakt med Lufthansa og Condor uten hell.

Klager anfører i det vesentligste krav om standarderstatning på 600 euro og
kompensasjon for 2 uker tapt ferie.

Tjenesteyterne har i det vesentlige anført

Lufthansa har ikke levert tilsvar til nemnda

Condor har kun svart nemnda med gjentagende forespørsler om informasjon om klagers
bookingreferanser og informasjon til tross for at disse opplysningene har blitt gjort kjent
for selskapet.

Ticket skriver i sitt tilsvar til nemnda at klagers opprinnelig flytider var 30.01 klokken 6:30.
Klager fikk beskjed om forsinkelse på første fly kort tid før avreise. Klager ble varslet etter
Ticket stengetid lørdag kveld og flyet gitt på søndag. Ticket hadde ingen kontakt med
klager før etter flyene var gått.

Klager hadde hatt kontakt med både Lufthansa og Condor før hun snakket med Ticket.
Klager hadde imidlertid ikke mottatt noe hjelp eller svar fra noen av flyselskapene lørdag
kveld. Klager var ikke interessert i overnatting / lang ventetid på flyplassen, og det var
derfor hun valgte å ikke reise på det første forsinkede flyet og at det gikk i no show.
Kunden mistenkte at den første forsinkelsen ville føre til 24 timers venting grunnet
misconnetion  valgte derfor ikke å dra. Det var klager selv som kontaktet oss og ønsket å
booke om til nye datoer, da hun hun ikke fikk hjelp fra leverandørene. Ticket forteller at
de fikk waiver/tillatelse fra flyselskapet til å booke om.

Avslutningsvis skriver Ticket at ettersom flyet var mer enn syv timer forsinket og kunden
fikk beskjed med kort varsel skal kunden omfattes av EU 261/2004 som gjelder for
flyselskapet. Ticket er kun formidler mellom kunden og flyselskapet.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3 tredje ledd.
Lufthansa har tross oppfordring ikke levert tilsvar til nemnda samtidig som Condor
ikke har levert noe form for konkret informasjon vedrørende klagers reise til tross for
anmodning fra nemnda.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10.

Klager mistet videre forbindelse fra Frankfurt som følge av forsinkelse på 7,5 time på
Gardermoen for Lufthansa flight LH865 til Frankfurt. Forholdet medførte at klager mistet
flyet sitt fra Frankfurt. Klager valgte å ikke reise med det forsinkede flyet i frykt for å
måtte gjennomføre en 24 timer layover i Frankfurt. Klager booket om billettene og valgte

å reise 2 uker senere. Klager ankom således endelig destinasjon mer enn 3 timer senere
enn planlagt. Nemnda mener at klager har kjøpt disse billettene samlet, med flytransport
til og fra destinasjonen, slik at dette må anses som en gjennomgående reise. Nemnda
viser til at det er samme bookingnummer for Oslo-Frankfurt som for Frankfurt-Puerto
Plata. Klager har rett på standarderstatning som følge av forsinkelsen på 600 euro.

Klager har i tillegg krevd erstatning for merkostnader til ombooking med 595 NOK.
Kravet anses dekningsmessig da passasjerer skal tilbys kostnadsfri ombooking, jf. artikkel
8. 

Klager har videre fremsatt krav om erstatning for tapte feriedager.

Mindretallet - forbrukerrepresentantene - er av den oppfatningen at luftfartsloven §
10-20 gir en særskilt hjemmel for ulempeerstatning. Luftl. § 10-20 lyder slik:  

§ 10-20.  Ansvar for forsinkelser 
Fraktføreren er ansvarlig for tap som følge av forsinkelse ved lufttransport av
passasjerer, reisegods og gods, med mindre han godtgjør at han selv og hans folk har
tatt alle forholdsregler som med rimelighet kan kreves for å unngå tapet, eller at dette
ikke har vært mulig for dem.  

Det følger av forarbeidene at bestemmelsen implementerer Montrealkonvensjonen
artikkel 19.   

Begrepet “tap” i § 10-20 er ment å tilsvare “damage”-begrepet i art. 19.  EU-domstolen
har i sak C-63/09 “Clickair” fortolket “damage”-begrepet – som benyttes flere steder i
kapittel 3 i Montrealkonvensjonen – og i den forbindelse uttalt at begrepene “skade”
og “tap” skal forstås på samme måte i hele kapittel 3. Fortolkningen av begrepene
får stor betydning for fortolkningen av § 10-20, ettersom artikkel 19 står i kapittel 3 i
Montrealkonvensjonen. Videre fastslår EU-domstolen at begrepene skal fortolkes slik at
de omfatter både økonomisk og ikke-økonomisk skade/tap. Domstolen påpeker at denne
konklusjonen også støttes av formålet med konvensjonen.  

At luftl. § 10-20 gir grunnlag for å tilkjenne erstatning for ikke-økonomisk tap støttes også
av juridisk teori. Det vises til Morten Kjelland «Flypassasjerers rettigheter ved forsinkelse
og kansellering» s. 185 med videre henvisninger:  

“Forordningens artikkel 12 åpner for at erstatning kan kreves etter nasjonal (intern)
erstatningsrett. I denne vurderingen er luftl. § 10-20 sentral. Denne bestemmelsen
gir grunnlag for å tilkjenne erstatning for ikke-økonomisk tap, hvilket fremgår når
bestemmelsen tolkes i lys av Montrealkonvensjonen artikkel 19 (og EU-praksis som
Clickair-dommen, C-63/09).” 

Videre kan det vises til enkelte enstemmige avgjørelser (f.eks.: FLYKN-2015-247,
FLYKN-2012-590, FLYKN-2012-515, FLYKN-2012-77 og FLYKN-2011-147) og til
flertallets syn i en lang rekke saker fra 2012 og frem til 2018 (f.eks.: FLYKN-2017-1495,
FLYKN-2016-1247, FLYKN-2015-1609, FLYKN-2014-759, FLYKN-2013-689 og
FLYKN-2012-720 og FLYKN-2011-396), samt 3 enstemmige saker fra 2022 der det
legges til grunn at det med “tap” regnes så vel økonomisk som ikke-økonomisk tap
(FLYKN-2022-1594, FLYKN-2022-1317, FLYKN-2022-399).  

I dette tilfellet har klager kjøpt en gjennomgående flyreise til den Dominikanske
Republikk med avreise fra Oslo 30. januar 2022 og hjemreise 3. april 2022. Klager kom
først frem til den Dominikanske Republikk 13. Februar, men reiste hjem som opprinnelig
planlagt 3. april.    

Flyvningen Oslo – Frankfurt med Lufthansa 30. januar 2022 ble 7,5 timer forsinket,
og klager ville dermed mistet videreforbindelsen fra Frankfurt med Condor om hun
hadde reist. Klager forsøkte å komme i kontakt med Ticket, Condor og Lufthansa for å
få hjelp. Ticket var stengt.  Condor sa at de ikke kunne hjelpe og henviste til Lufthansa.
Lufthansa avviste klager og henviste til Condor. Klager opplyser at hun ble fortalt at
ingen ville hjelpe henne med videre reise og hotell om hun reiste til Frankfurt. Klager
var i utgangspunktet innstilt på å reise, men valgte å ikke reise som følge av at begge
flyselskapene avviste å hjelpe henne med forpleining og omruting. Mindretallet er
derfor ikke enig i flertallets beskrivelse av at klager tok et aktivt valg ved å ikke møte på
flyplassen. 

Videre viser klager til at hun var villig til å reise til Frankfurt 1. februar og overnatte der,
for så å dra videre med Condors flyvning til den Dominikanske Republikk 2. februar,
men dette krevde at hun måtte legge ut for kostnaden selv. Klager opplyser at dette var
“veldig kostbart”. Klager valgte derfor å reise først 13. februar ettersom det kun medførte
en ekstrautgift på ca. 600 kr.  

At det var en aktuell omrutingsmulighet 1. februar er ikke bestridt av flyselskapene
og mindretallet legger dermed til grunn at klager tapte 14 feriedager, hvorav minst 11
feriedager skyldes Lufthansas brudd på omrutingsansvaret, ettersom Lufthansa ikke
tilbød klager kostnadsfri omruting snarest mulig.  

Mindretallet mener klager har krav på erstatning for de ulemper klager ble utsatt
for ved at hun mistet 11 dagers ferieopphold på den Dominikanske Republikk.
Erstatningsutmålingen må bli utpreget skjønnsmessig og mindretallet finner at den
passende kan settes til kr. 11 000 NOK.  

Standardkompensasjonen er ment å dekke de umiddelbare konsekvensene som følge av
en innstilling/forsinkelse. Mindretallet mener derfor at erstatningen for ikke-økonomisk
tap må komme i tillegg til standardkompensasjonen, ettersom kravet her knytter seg til
brudd på omrutingsplikten. 

Bransjerepresentantene er av den oppfatningen at verken luftfartsloven eller
Montrealkonvensjonen har regler om dekning av ikke-økonomisk tap eller kan tolkes slik
at det åpnes for dette. I norsk erstatningsrett er regelen at ikke-økonomisk tap ikke har
erstatningsrettslig vern med mindre det finnes en særskilt hjemmel for dette. Det gjør
det etter nemndas syn ikke i dette tilfellet. Videre bemerkes at klager i denne saken har
tatt et aktivt valg ved å ikke møte på flyplassen, og bare har antatt at hun eventuelt ville
blitt sittende i 24 timer i Frankfurt uten bistand fra flyselskapet. 

Nemndas leder slutter seg under tvil til den rettsforståelsen som
bransjerepresentantene baserer seg på. Det bemerkes videre at standarderstatning i
utgangspunktet også er ment å omfatte kompensasjon for ulemper, og at Høyesterett i
Rt-1992-1469 har stilt seg avvisende til erstatning for denne typen krav.

Nemndas anbefaling blir etter dette at klager ikke gis erstatning for tap av ferie.    

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtaket er truffet med dissens slik det fremgår over.

Vedtak

Transportklagenemnda anbefaler at klager gis delvis medhold ved at Lufthansa utbetaler
klager 600 euro grunnet forsinkelsen.