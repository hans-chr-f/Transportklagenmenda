Vedtak i Transportklagenemnda - Fly

Sammendrag

Krav om refusjon på NOK 2750.10 for innkjøp av klær,
toalettartikler og medisiner som følge av forsinket bagasje.

Dato
22.08.2022

Saksnummer
2022-00893

Tjenesteytere
Norwegian Air Shuttle

Klager har i det vesentlige anført

Klager reiste fra Oslo til London Gatwick  06.04.2022 med rutenummer DY1306. Bagasjen
hennes kom 3 dager etter ankomst og klager kjøpte nødvendig klær og utstyr spredt
over de tre dagene. I mellomtiden mottok hun ingen kommunikasjon om forventet
leveringstid eller forklaring på hvorfor bagasjen var forsinket. 

Klagers utgifter innebærer: 
- Livsviktige hjerte og blodtrykksmedisiner, blodfortynnende og kolesterol.
-  Undertøy, badetøy, bukse, topper og sko.
- Truseinnlegg, Kroppssåpe, Sjampo og body lotion

Etter tre dager med ingen bagasje eller kommunikasjon om når den vil ankomme brukte
klager penger på:
-  Allergimedisiner, øyensminke, fotsoppulver, kost til øyensminke
- T-skjorte, topp, blå kjole, pose
- Truser, sokker, BH-er

Sum:  £385.88, = 4551.96 NOK (per 02.06.2022) 

Klager hadde også planer som krevde at hun skulle være mer pyntet

Norwegian har tilbakebetalt 1811.86 NOK, men klager krever å få refusjon for alle
utgiftene hun fikk som følge av manglende bagasje. Etter klagers utregning ble det
totalt brukt 4551.96 NOK på nødvendige klær og toalettartikler. Dermed krever hun
de resterende 2740.10 NOK. Klager har vedlagt kvitteringer på alle utgifter hun krever
tilbakebetalt

Klager forklarer at noen ting i den nevnte listen kan virke rare. Hun kjøpte mange truser
fordi hun har inkontinens, og dermed trenger å bytte dette oftere enn det som er vanlig.
Klager hadde også kun pakket medisiner for flyturen i håndbagasjen, ettersom hun
ikke hadde flydd på lenge, og oppriktig trodde at hun ikke hadde lov å ha med seg mer
medisiner enn det i håndbagasjen. I tillegg skulle klager på spa samme dag som hun
ankom, og trengte derfor å kjøpe badetøy.

Tjenesteyterne har i det vesentlige anført
Klager reiste fra Oslo til London Gatwick, om bord på DY1306 den 06.04.2022. Klagers
bagasje kom dessverre ikke med samme fly som henne og en forsinket rapport,
LGWDY25476 ble opprettet. Bagasjen ble lokalisert hos SAS, uten bagasje tag og
ettersendt til London Gatwick for utkjøring til klagers besøksadresse

Den 13. april mottok Norwegian krav fra klager pålydende GB9386/NOK4551,96, for
innkjøp. Den 3. mai ble kravet ferdigbehandlet i henhold til flyselskapets policy, og NOK
1811,86 ble refundert. Norwegian sin policy er at de ved bagasjeforsinkelser dekker inntil
NOK 350 for toalettartikler og 50% av nødvendig klær/utstyr, direkte
relatert til innholdet i bagasjen. Tjenesteyter anser at klær/utstyr har en gjenbruksverdi. 

Norwegian mener at for at klager skal få full refusjon kan hun sende innkjøpte klær/
utstyr til deres hovedkontor, sammen med originale kvitteringer. Dette har klager
fått informasjon om per e-post. Klager oppgir at hun blant annet hadde utgifter til
livsviktige medisiner. Norwegian mener at medisiner skal i henhold til deres vilkår
for befordring ikke ligge i innsjekket bagasje. Dette bør oppbevares i håndbagasjen.
Flyselskapet har også informert klager om å kontakte egen reiseforsikring dersom
hun hadde utgifter utover det Norwegian dekker. Forsikringsselskapene vil i ettertid søke
regress fra flyselskapet for det de hefter for.

Norwegian kan, med grunnlag i det ovennevnte, ikke imøtekomme ytterligere krav, om
ikke klager velger å sende de innkjøpte klær/utstyr som nevnt, både over og i e-post til
klager.

Nemnda bemerker

I henhold til luftfartsloven § 10-20/Montrealkonvensjonen art 19 er fraktfører ansvarlig
for tap som følge av forsinket bagasje, med mindre flyselskapet kan godtgjøre at de og
deres folk har tatt alle forholdsregler som med rimelighet kan kreves for å unngå tapet,
eller at dette ikke har vært mulig for dem.

I denne saken har Norwegian erkjent at klagers bagasje ble forsinket, og at klager hadde
rett på erstatning grunnet dette. Tvisten i saken gjelder erstatningsbeløpet

Utlegg til for eksempel klær og toalettartikler som skyldes et nødvendig behov kan
klager kreve erstattet, men klager har et ansvar for å begrense utgiftene. Klager har
fremlagt kvitteringer for sine innkjøp som viser typiske nødvendige varer i påvente av
forsinket bagasje. Varene er ikke dyre merkevarer. Norwegian har opplyst at utgifter
til medisiner falle utenfor klagers rett til refusjon i henhold til flyselskapets vilkår. Det
er ikke konkretisert for nemnda hvilken bestemmelse i vilkårene denne anførselen
referer til. Etter nemndas vurdering har klager overholdt sin tapsbegrensningsplikt, og
oppbevaringen av de aktuelle medisinene i den innsjekkede bagasjen bør i dette tilfelle
ikke lede til at klager ikke skal kunne kreve erstatning for de nødvendige medisinkjøp.

Dersom klær ikke returneres, er nemnda enig i at de innkjøpte klærne i utgangspunktet
vil medføre en berikelse for klager ved at hun blir sittende med nye klær som hun kan ha
nytte av senere. I denne saken dreier det seg imidlertid om begrensede kostnader, ca. kr.
1600, og innkjøpene var nødvendige i den oppståtte situasjonen. Nemnda finner derfor
ikke grunn til at klager skal måtte returnere klærne til flyselskapet for å få full erstatning,
eller tåle en avkortning på 50% av kostprisen. 

Nemnda anbefaler etter dette at klager gis medhold. 

Forbrukerrepresentantene mener at klager i dette tilfellet har krav på forsinkelsesrente
iht forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Norwegian betaler kr. 2750.10 til klager i tillegg til
det som allerede er betalt.