Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.06.2019

Saksnummer
2018-02290

Tjenesteytere
Finnair

Klager har i det vesentlige anført

Klager skulle reise fra Oslo til Singapore via Helsinki den 1. februar 2018 med AY0918 kl.
20:20. Flyvningen fra Oslo til Helsinki ble kansellert på grunn av dårlig vær i Helsinki, og
klager ble booket om til dagen etter da fra Oslo til Singapore via Doha.

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
Finnair godtar ikke fullmakten fra klagers representant som er digital. Finnair krever
en personlig signert fullmakt fra passasjeren. Det vil si en dynamisk signatur, som er
håndskrevet. 

Flyet fra Oslo til Helsinki ble kansellert på grunn av restriksjoner i luftrommet (ATC) ved
Helsinki lufthavn. Det var kraftig snøstorm i Helsinki og antall fly som kunne lette og
lande ble redusert. Finnair har lagt ved dokumentasjon på vær. 

Årsaken for at klageren ankom sent til sin sluttdestinasjon var værforhold, og Finnair kan
ikke imøtekomme klagers krav.

Nemnda bemerker

Klager skulle reise fra Oslo til Singapore via Helsinki den 1. februar 2018 med AY0918 kl.
20:20. Flyvningen fra Oslo til Helsinki ble kansellert på grunn av dårlig vær i Helsinki, og
klager ble booket om til dagen etter da fra Oslo til Singapore via Doha.

Klager krever standarderstatning 600 euro i henhold til EU-forordning 261/2004.

Klager har henvendt seg til Flyforsinkelser.no og gitt dem fullmakt til å behandle
klagesaken på hans vegne, foreta alle rettslige og utenrettslige skritt, herunder om
nødvendig gå til sak, overføre fullmakten til en advokat samt å motta erstatningen, som
kun kan betales med befriende virkning til Flyforsinkelser.no. Dette er etter nemndas syn
en svært omfattende fullmakt. Underskriften er elektronisk og ikke håndskrevet. 

Finnair har bedt Flyforsinkelser.no om å sende en fullmakt med håndskrevet underskrift
og viser til at EU kommisjonen i Information Notice to Air Passenger datert 9.3.2017
uttaler at såkalte Claim agencies som Flyforsinkelser.no er, må kunne fremlegge en klar
fullmakt, og dersom flyselskapet ber om det, en signert fullmakt sammen med en kopi
av ID eller pass, slik at underskriften kan verifiseres. Flyforsinkelser har nektet å gjøre
dette og hevder i sitt svar til selskapet at de vil ta saken til retten om flyselskapet ikke
aksepterer den elektroniske underskriften.

EU-kommisjonens notice på dette punktet lyder som følger:
2 - Claim agencies must be able to produce a clear power of attorney.
As a general principle of law, every passenger has the right to decide 
whether he/she wants to be represented by another person or entity 
in court or in pre-trial civil litigation in line with applicable national 
legislation. If so requested, a signed power of 
attorney together with a copy of ID or passport (for verification of 
signature) should be provided by claim agencies.

Nemnda bemerker at det ikke er uvanlig at offentlige myndigheter også har krav til at
fullmakter underskrives på ovennevnte måte for å sikre at fullmaktsgiver er rett person
og faktisk har gitt den fullmakten som fremlegges. 

Etter dette er det nemndas syn at Finnair hadde anledning til å kreve en fullmakt med
håndskrevet underskrift bekreftet med kopi av underskriften på ID eller pass. Nemnda
kan heller ikke se at dette er et uforholdsmessig eller spesielt tyngende krav.

I nærværende sak har nemnda kommet til at dette i denne saken uansett ikke får noen
betydning:

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7.
Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Finnair har fremlagt dokumentasjon, herunder METAR, som viser at 
flyet fra Oslo til Helsinki ble kansellert på grunn av restriksjoner i luftrommet (ATC) ved
Helsinki lufthavn. Det var kraftig snøstorm i Helsinki og antall fly som kunne lette og
lande ble redusert. 

Nemnda legger på bakgrunn av de foreliggende opplysninger til grunn at Finnair
har godtgjort at kanselleringen skyldtes været, og at det var en slik ekstraordinær
omstendighet som ikke kunne vært unngått og at alle rimelig tiltak ble truffet for å unngå
forsinkelsene. Dette medfører at klager ikke har krav på erstatning.

Vedtak

Transportklagenemnda - fly anbefaler ikke at klager gis medhold.