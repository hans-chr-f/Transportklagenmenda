Vedtak i Transportklagenemnda
- Kollektivreiser

Sammendrag

For sent kjøp av billett

Dato
23.01.2019

Saksnummer
2018-04478

Tjenesteytere
Ruter

Klager har i det vesentlige anført

Klager ble ilagt gebyr på bussen fordi kontrolløren hevdet at hennes billett var kjøpt for
sent. 

Før klager gikk om bord i bussen trykket klager på kjøp av honnør billett. På grunn av
funksjonshemming, krykker og kompleks epilepsi hadde ikke klager mulighet til å se
på mobilen mens hun gikk om bord. Først når klager sitter i bussen oppdager hun
at Ruter har oppgradert RuterBillett appen og at applikasjonen ber om å legge inn
telefonnummer. Klager velger å fylle inn telefonnummer, men får problemer med å
fullføre registreringen. Når kontrollørene kommer på ved neste holdeplass ber klager
om hjelp, og tar samtidig frem honnørbeviset slik at alt er klart for kontroll. Kontrolløren
sliter selv med å hjelpe klager registrere nummer i appen, og foreslår at klager trykker
"avvis". Klager gjør dette og når de kommer tilbake til billetten begynner nedtellingen av
to minutter.  Kontrolløren ser dette, men mener at dette er for sent. 

Klager sliter med å forstå hvorfor billetten er ugyldig når nedtellingen ruller og hun
har betalt. Deretter tar kontrollørene tak i klager, noe som utløser flere anfall med
ufriviilige bevegelser. Dette oppfatter kontrollørene som at klager slår og noterer det ned
i kontrollrapporten. 

Da klager sendte skriftlig klage til Ruter presiserte hun at dersom de trengte
dokumentasjon på klagers sykdom, måtte de gi beskjed så fort som mulig. Men klager
hørte ingen ting, og siden det var opplyst på Ruters nettside at man kan vente med å
betale gebyret til Ruter har svart, ble heller ikke gebyret betalt. Klager ble derfor svært
overrasket da hun mottok et innkassobrev, og tok raskt kontakt med selskapet. Ruter
viste til at klager hadde fått avslag på klagen via mail, men klager har aldri mottatt denne
mailen og således ikke fått dokumentert at hun ikke kan gå med mobilen å hånda. 

Når det gjelder Ruters påstand om at billetten ble kjøpt etter påstigning er dette
feil. Årsaken til at klager reagerer så sterkt på gebyret er fordi hun kjøpte billett på
vanlig måte. Klager understreker at hun fikk tilgang til vanlig betalingsinformasjon før
påstigning, og at hun fylte inn avreise/ankomststed, riktig sone og honnørbillett, før hun
trykket "betal" på til sammen 18 kroner. 

Klager mener hun ikke kan holdes ansvarlig for at Ruter velger å oppgradere appen, uten
at kunden får beskjed i forkant, og etter at billetten har blitt betalt på vanlig måte utenfor
bussen. Klager krever at Ruter frafaller gebyret i sin helhet.

Tjenesteyterne har i det vesentlige anført
Klager ble ilagt gebyr på bussen 11. oktober 2018 fordi hun kjøpte sin billett for sent.
Billetten må være aktivert før en går om bord. Det er ikke adgang til å sette seg ned eller
gjøre andre ting før man velger å aktivere billetten. 

Ruter forholder seg i denne saken til forklaringen og observasjonene fra kontrollørene på
stedet. Klager skriver også til Ruter at billetten ikke ble kjøpt før hun gikk om bord. 

Ruter kan ikke ta hensyn til helsetilstand eller andre utfordringer i slike saker. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på bussen 11. oktober 2018 ilagt gebyr som følge av at hun hadde
kjøpt sin billett for sent. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Gebyrrapporten viser at kontrollen startet kl. 19.13. Klager hadde gått på bussen
på Sunnaas som var holdeplassen før kontrollørene kom ombord. Klagers billett er
registrert bestilt kl. 19.13.03.

Nemnda bemerker at klager ikke har kjøpt billett før ombordstigning.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.