Vedtak i Pakkereisenemnda

Sammendrag

Reise til Gran Canaria, 1. - 8. november 2010. Krav
om kompensasjon på grunn av mangler ved flyreisen.

Dato
..

Saksnummer
64/11

Tjenesteyter
Star Tour AS

Klager: X

Turarrangør: Star Tour AS

Antall reisende: 2

Reisens pris: kr 10.576

Saken gjelder:

Reise til Gran Canaria, 1. - 8. november 2010. Krav om kompensasjon på grunn av mangler
ved flyreisen.

Klager har i det vesentlige anført:

En person som satt ved siden av klagers mann på flyet til Las Palmas, fikk så store
pusteproblemer at han måtte legges ned over hele seterekken de siste 2,5 - 3 timene av
flyturen. Dette innebar at klagers mann manglet flysete og måtte stå resten av reisen.

Star Tour har tilbudt et prisavslag på kr 500. Klager mener dette er for lite.

Star Tour har i det vesentlige anført:

Flyselskapet opplyser at de måtte gi en av passasjerene assistanse om bord.

I denne forbindelse oppgir flyselskapet at setene ved siden av denne passasjeren var
tilgjengelige igjen etter 30 minutter.

Flyselskapet tilbyr et prisavslag på kr 500. Star Tour tilbyr alternativt et reisegavekort til en
verdi av kr 1.000.

Nemnda bemerker:

Partene er uenige om det faktiske hendelsesforløp. Nemnda finner på bakgrunn av de
foreliggende opplysninger ikke grunn til å tvile på klagers opplevelse av situasjonen, og er av
den oppfatning at flyselskapet må bære ansvaret for en eventuell misforståelse.

Det var en mangel ved pakkereisen at klager ikke hadde et tilgjengelig sete på deler av
flyreisen til Lanzarote, og nemnda er av den oppfatning at forholdet gir grunnlag for
erstatning for ikke-økonomisk tap etter pakkereiseloven § 6-4 annet ledd.

Star Tour har tilbudt en kompensasjon på kr 500, alternativt et gavekort på kr 1.000. Nemnda
finner etter omstendighetene ikke grunnlag for å anbefale prisavslag ut over dette.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål M. Andersen, Forbrukerrådet

Marianne Strømme, Solia AS

Mette Lindgren, Apollo Reiser As