Vedtak i Transportklagenemnda - Fly

Sammendrag

Krav om erstatning for skadet bagasje.

Dato
16.02.2021

Saksnummer
2020-01245

Tjenesteytere
SAS

Klager har i det vesentlige anført

Klager hadde en sammenhengende billett for reise den 27. februar fra Kairo via Istanbul
til Oslo med Turkish Airlines og videre fra Oslo til Bodø med SAS. Da klager ankom
Bodø oppdaget han at kofferten var skadet. Det ene hjulet var ødelagt og det var hull i
bunnen. Det vises til fremlagt PIR rapport  som  klager fikk på flyplassen da  han meldte
fra om skaden. Klager sendte krav om erstatning til SAS og har forklart dem at han ikke
kan reise til byen der han kjøpte kofferten på grunn av karantenebestemmelser under
covid-19 pandemien. Han fikk tilbud om en voucher med verdi på kr. 1599 og en link til
en nettbutikk der han kunne kjøpe en ny koffert. Der får man ikke kjøpt kofferter med
samme kvalitet som den han hadde. På klagers hjemsted er det kun en butikk som selger
bagasje. Der har han fått beskjed om at kofferten ikke kan repareres og koffertene de
selger der koster fra kr. 3000 og oppover. 

Klager ønsker derfor erstatning i form av penger slik at han kan kjøpe en lignende
koffert med god kvalitet og heller betale litt ekstra selv. Klager kontaktet SAS og ble enige
med dem om at han skulle sende sitt kontonummer slik at erstatningssummen  kunne
utbetales. Etter det har han ikke hørt noe fra SAS eller mottatt pengene. 

Klager fastholder sitt krav om utbetaling av en erstatning på kr. 1599.

Tjenesteyterne har i det vesentlige anført
Klager har fremmet krav mot SAS der det kreves erstattet et beløp for ødelagt koffert.

Innledningsvis bemerker SAS at saksfremstillingen og dokumentasjonen er svært
mangelfull, og at det således er vanskelig å ta stilling til hva kravet faktisk går ut på.
Klager har ikke krevet noen konkret sum for kofferten, ikke forklart eller dokumentert
hva slags type koffert det er snakk om, verdien av denne eller hvor gammel den er. Det
er heller ikke fremlagt PIR for den skadede kofferten.

SAS har allerede utstedt en vedikupong pålydende kr. 1599 til klager som kan benyttes
for kjøp av ny koffert i blant annet Samsonites nettbutikk. Denne er aktivert , og dermed
akseptert, av klager, og det kan dermed ikke tilbys kontantrefusjon. Det er for øvrig
fullt mulig å bruke kupongen som delbetaling dersom klager ønsker å kjøpe en dyrere
koffert. 

SAS anser at tilbudet om verdikupongen er tilstrekkelig i en ellers uklar sak, og vil ikke
imøtekomme klagers krav utover dette.

Nemnda bemerker

I henhold til luftfartsloven § 10-18 første ledd er fraktfører ansvarlig for skader på
reisegods såfremt den hendelse som har forårsaket skaden, er inntruffet om bord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset.

Nemnda bemerker at klager har lagt frem en PIR (Property Irregularity Report) fra
flyplassen i Bodø ankomstdagen. Det fremgår av denne at det dreier seg om en skadet
koffert tilhørende klager og det er gitt følgende beskrivelse: 

«Blue/Turquoise upright design hard material
Damage details – wheel is defective, holde at the bottom»

Etter nemdas syn har partene kommet til om erstatningssummen på kr. 1599. Klager har
fått denne erstatningen i form av en voucher: Det er ikke opplyst i saken hvor denne kan
benyttes, annet enn at den blant annet kan benyttes i Samsonites nettbutikk. Klager har
gitt SAS beskjed om at han av praktiske årsaker ønsker erstatningen utbetalt og heller
kjøpe en koffert tilsvarende den han hadde ved å betale mellomlegget. 

Nemnda mener at en erstatning i form av en voucher er akseptabelt dersom passasjeren
har valgt dette. Det er imidlertid ikke fremlagt noe dokumentasjon som tilsier at klager
har akseptert en voucher. 

Nemnda anbefaler at SAS utbetaler en erstatningen for den skadede kofferten på kr.
1599, samt sletter voucheren som er utstedt.

Vedtak

Transportklagenemnda - fly anbefaler at SAS utbetaler en erstatning for den skadede
kofferten på kr. 1599, samt sletter voucheren som er utstedt.