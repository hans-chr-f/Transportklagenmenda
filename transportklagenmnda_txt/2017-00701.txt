Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
12.06.2017

Saksnummer
2017-00701

Tjenesteytere
AtB AS

Klager har i det vesentlige anført

6. februar tok klager buss fra Nyborg holdeplass til Kongens gate K2 i Trondheim. Da
klager skulle vise studentbevis-appen var den ikke oppdatert med bekreftelse på betalt
semesteravgiften. Kontrolløren hadde ikke tid til å vente på at klager skulle logge på på
nytt. Klager viste derfor sin status på student-web, som viste at hun er registret student
og at semesteravgift er betalt, samt at hun viste sin legitimasjon. 

Klager viser til at det i vilkårene fremgår at studentbevis-appen kan brukes som alternativ
når appen ikke fungerer. Vekteren godtok imidlertid ikke dokumentasjonen klager
fremla, men ba klager fremvise e-post som bekreftelse på betaling av semesteravgift. 
Klager bemerker at det ikke lenger sendes ut e-post og at bekreftelse på semesteravgift
vises i form av en oppdatert status i studentweb. 

Klager påstår derfor at vekter har opptrådt feilaktig og at tilleggsgebyr er ilagt på feil
grunnlag og krever dermed gebyret slettet.

Tjenesteyterne har i det vesentlige anført
Dersom kunden reiser med studentrabattert billett er det ifølge AtBs regelverk
avgjørende at reisende ved kontroll kan «…vise gyldig studiebevis» sammen med gyldig
billett, jf. AtBs transportvedtekter § 7. Hva som anes som gyldig studentlegitimasjon
fremgår av AtBs rabatt- og takstreglement.

Det fremgår klart av regelverket at gyldig studiebevis må fremvises når man reiser på
billett med studentrabatt. Regelen er dermed den at passasjerene må ha bevis for sin
rabatt lett tilgjengelig for kontroll. Det er opp til den enkelte å velge hvorvidt man ønsker
å benytte seg av student IDappen eller semesterbevis i papirform. Ved bruk av digitalt
studentbevis aksepterer reisende risikoen dette medfører med tanke på at det f.eks. kan
oppstå tekniske problemer. AtB kan ikke ta ansvar for tekniske feil som oppstår i en app
AtB ikke har ansvaret for.

Det fremgår av vilkårene for bruk av studentID-appen at ved førstegangsbruk må appen
være koblet til internett for å kunne laste ned informasjonen. Informasjonen blir da
lagret lokalt på telefonen og man trenger ikke være online for å bruke appen. Man vil
heller da ikke bli påvirket av eventuelle oppgraderinger/tekniske feil i appen.

Appen vil vise informasjon om navn, studiested og om man har betalt semesteravgift
og semesterregistrert deg. Studentweb og studentID-appen er knyttet sammen slik at
appen oppdaterer seg idet semesterkvittering er registrert betalt i Studentweb. Videre
i vilkårene for StudentID-appen fremgår det klart at dersom telefonen skulle gå tom
for strøm eller av andre grunner ikke fungerer, må man bevise studentstatus med
semesterkvittering og gyldig legitimasjon.

Kontrollørene har i dag en praksis hvor reisende kan logge inn på Studentweb i de
tilfeller det er problemer med studentID-appen. Dette gjelder såfremt innlogging ikke
hefter kontrollørene unødig, og viser seg for tidkrevende.

AtB har vært i kontakt med kontrolløren som ila klager tilleggsgebyret. Kontrolløren
forklarer at klager hverken kunne fremvise bevis for betalt semesterkvittering via
studentID-appen eller på Studentweb. Kontrollør beskriver videre klager som «hysterisk»
idet hun forsøkte å ringe til sin far da hun hevdet at det var han som hadde betalt
semesteravgiften. Kontrollørene har som praksis at man går av bussen sammen med
kunden dersom kunden føler at situasjonen blir ubehagelig eller at situasjonen begynner
å eskalere. Klager ble derfor bedt om å stige av bussen sammen med kontrollørene. 

Det fremgår av kontrollørens beskrivelse av hendelsen at klager ikke kunne fremvise
bevis for betalt semesteravgift og dermed ikke gyldig studentlegitimasjon på
kontrolltidspunktet. Vilkårene for ileggelse av tilleggsgebyr er dermed oppfylt. 

AtB skiller ikke mellom det å reise uten billett og det å reise med rabattert billett uten
legitimasjon for rabatten. Dette fordi en rabattert billett kun anses som gyldig dersom
man kan legitimere sin rett til den aktuelle rabatten. Det å reise med ugyldig billett og
det å reise uten gyldig billett er dermed i prinsippet samme sak. Dette betyr at man vil
bli ilagt samme tilleggsgebyr uavhengig av hvilken av de to grunnene som er bakgrunnen
for ileggelsen.

AtB har ingen ordning med at man i ettertid kan fremvise gyldig studentlegitimasjon
og på den måte slippe å betale gebyr. Det fremgår klart av AtBs regelverk at ved
reiser med studentrabattert billett er det avgjørende at reisende kan fremvise gyldig
studentlegitimasjon ved kontroll. Det at klager i etterkant av kontrollen har skaffet seg
og vedlegger kopi av studentbevis og semesterkvittering fritar derfor ikke for betaling av
gebyret. Dessverre er det mange som misbruker AtBs tillit, AtB har derfor sett seg nødt til
å tolke regelverket om fremvisning av studentbevis ved kontroll strengt. 

AtB opprettholder med dette vår tidligere avgjørelse og viser til vår begrunnelse i
tidligere svar til klager.

Nemnda bemerker

Klager ble 6. februar 2017 ilagt gebyr på bussen da hun ikke kunne vise dokumentasjon
for rett til bruk av studentbillett. 

Nemnda bemerker at det etter AtBs regelverk kreves at det må vises dokumentasjon for
at det er betalt studieavgift som omfatter det aktuelle tidspunkt. 

Nemnda legger til grunn opplysningene i rapporten til kontrolløren hvor det går fram at
klager hadde problemer med å komme inn på student appen og ikke kunne vise annen
dokumentasjon for betalt semesteravgift. Det er den reisendes ansvar å kunne vise
dokumentasjon for retten til rabattert billett. 

Vilkårene for å ilegge gebyr var derfor til stede. 

Nemnda er imidlertid gjennom flere saker kjent med at AtB konsekvent ikke godtar at
legitimasjon for rett til rabattert billett kan vises i ettertid. 

Etter nemndas syn er det grunn til å skille mellom å vise fram en billett i ettertid og å vise
dokumentasjon for rett til rabattert billett i ettertid når den reisende har en ellers gyldig
billett under reisen. 

Nemndas finner grunn til å anbefale at AtB vurderer en ordning som praktiseres av
enkelte andre reiseforetak og som for eksempel på Ruters nettside er formulert slik: 

"Har du gyldig billett, men mangler gyldig bevis på at du har rett til student-, honnør-,
eller ungdomsrabatt, vil du få gebyr i en billettkontroll. Vi kan frafalle gebyret hvis du
møter opp på kundesenteret vårt innen 14 dager, med gyldig bevis på at du hadde rett til
rabatt på kontrolltidspunktet."

Nemndas mindretall, forbrukernes representanter, finner i denne saken at det vil være
urimelig å fastholde gebyret og anbefaler derfor at gebyret frafalles.

I samsvar med flertallets syn anbefales ikke at klager gis medhold.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er avsagt med dissens.