Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende tilleggsbillett.

Dato
17.09.2021

Saksnummer
2021-00841

Tjenesteytere
Vy

Klager har i det vesentlige anført

Klager reiste med banen fra Grorud stasjon til Oslo S, og hadde videre overgang med tog
i retning Moss. På grunn av dårlig tid og mange tanker knyttet til valg av megler skyndet
klager seg om bord på toget uten å tenke over hvilken type vogn hun påsteg. Hun trodde
uansett det ikke hadde noen betydning da hun har Ruter månedskort. 

Ved Holmlia stasjon begynner klager å kjøpe en tileggsbillett, uten at hun registrerer
at det er kontroll i vognen. Hun blir avbrutt av kontrolløren og ilagt gebyr som følge av
for sent kjøp av tilleggsbillett. I et forsøk på å få frem at hun ikke hadde noen intensjon
om å snike viste klager alle de 72 tilleggsbillettene hun hadde kjøpt, men kontrolløren
opprettholdt gebyret og ba henne klage til kundesenteret. 

Klager understreker at hun tross alt reiste med gyldig månedsbillett for den aktuelle
sonen hun reiste fra, og at hun var i gang med å kjøpe tilleggsbillett. Klager krever at Vy
frafaller gebyret.

Tjenesteyterne har i det vesentlige anført
Ved billettkontroll ble klager påtruffet i en vogn merket kun gyldig billett på tog 1123 den
26. mai etter avgang fra Holmlia (Ruter sone 1) hvor neste stopp var Ski (Ruter sone 2S).
Klager kunne ved kontroll ikke fremvise gyldig billett for hele reisen hun benyttet seg av,
og ble ilagt kontrollgebyr.

Før avgang fra Holmlia må man her ha billett for sone 2S i orden. Klager viser til en slik
billett kjøpt i Ruters app klokken 15:33:07 jf. vedlegg merket 02 i klagen til Nemnda. I
vedlegg 1 er tider for tog 1123 som avgikk fra Holmlia klokken 15:29:30. Vi vil presisere
at dørene på toget stenger ca.15-20 sekunder før toget faktisk avgår. Ruter billetten det
vises til er kjøpt etter avgang fra Holmlia når kontroll var i gang. Fra kontrollen er det
elektronisk notert:

Tid: [2021-05-26 15:36 CEST] Årsak: [BOUGHT_DURING_CONTROL] Tog: [1123] Stasjon:
[Holmlia stasjon]

I Vys reisevilkår punkt 3 er det beskrevet:” Digitale/elektroniske billetter skal være aktivert
før du går på toget». De ubetjente vognene på toget tydelig merket ut og innvendig
med kun gyldig billett. Vy viser til fremlagt bilde av selskapets merking av vogner. I
Ruters betingelser for bruk av mobilbillett  fremgår det at billett skal være kjøpt før
ombordstigning.

Vy må stille krav til at man har kjøpt billett for hele reisen på forhånd når man har valgt
en vogn merket kun gyldig billett. Ellers vil passasjerer i utgangspunktet kunne reise
uten å betale for hele reisen, for så under kontroll eller i ettertid av kontroll kunne vise
til særskilte individuelle årsaker til hvorfor man ikke hadde billett for hele reisen, og at
gebyr således ikke bør ilegges eller at gebyret bør frafalles i ettertid. Vi vet strengt tatt
ikke om de som kjøper billett når det utføres kontroll, ville ha kjøpt billett dersom det
ikke ble utført kontroll.

Gebyr ble her ilagt på det objektive kriterium og faktum at klager ikke kunne presentere
gyldig billett for hele reisen hun benyttet seg av. Hjemmel for å ilegge gebyr fremgår av
våre reisevilkår punkt 4 A: Hvis du ikke kan vise gyldig billett i en kontroll, må du betale et
gebyr fastsatt av Samferdselsdepartementet.

Vy opprettholder krav om betaling av kontrollgebyret.

Nemnda bemerker

Klager ble 26. mai 2021 påtruffet i en ubetjent vogn i toget fra Holmlia (Ruter sone 1)
hvor neste stopp var Ski (Ruter sone 2S).

Det fremgår av NSBs transportvilkår § 4 C at passasjerer som ved kontroll ikke kan
fremvise gyldig billett, vil bli ilagt et gebyr. Bestemmelsen er objektiv. Gebyr kan således
ilegges selv om passasjeren ikke har opptrådt klanderverdig.

Klager kunne ikke vise gyldig billett for hele reisen og vilkårene for å ilegge gebyr var til
stede.

Nemnda finner ikke grunnlag for å anbefale at gebyret frafalles.

Nemnda har forståelse for at gebyret kan oppleves som en streng reaksjon, men av
hensyn til reiseforetakenes behov er det imidlertid behov for en konsekvent praksis da
det er ulike årsaker til at reisende ikke har gyldig billett.

Vedtak

Transportklagenemnda finner ikke å kunne anbefale at klager gis medhold.