Vedtak i Transportklagenemnda
- Kollektivreiser

Sammendrag

Krav om frafall av ilagte gebyrer. Anført at det ikke gikk an å betale
om bord og at de ikke fikk til å kjøpe billett på SMS eller via appen.

Dato
19.05.2022

Saksnummer
2022-00087

Tjenesteytere
AtB AS

Klager har i det vesentlige anført

Klagers mor og søster ble ilagt gebyr på bussen den 17. desember 2021 på grunn av
manglende billett.

Klager har anført at hennes søster og mor reiste med buss fra Trondheim til Orkanger
den 17. desember 2021. Klager anfører at de trodde at de kunne betale hos sjåføren,
men det gikk ikke. Klager anfører at de ikke hadde appen, og at de heller ikke kan noe av
dette tekniske for å få det til. Klager anfører at søsteren hennes prøvde SMS-betalingen
som sto på skjermen på bussen, men hun fikk det ikke til, selv etter flere forsøk.

Klager anfører at da det kom kontrollører på bussen, forklarte søsteren hennes at de ikke
har noe kunnskap om denne appen, og at hun hadde prøvd SMS-betalingen, men ikke
kommet igjennom. Klager anfører at moren hennes gjerne ville betale med kontanter
eller kort og spurte om kontrolløren ikke kunne hjelpe. Klager anfører at hun fikk til svar
at nå var det for sent, nå var de tatt.

Klager stiller spørsmål ved hvordan man skal klare å betale når man ikke kan betale
foran, ikke kan dette med app og heller ikke kommer igjennom på andre måter. Klager
anfører at det er mange år siden de hadde tatt buss, og moren hadde time hos øyenlege
i Trondheim. Klager anfører at moren er så godt som blind på begge øyne og ikke klarer
å gå så langt. Klager anfører at hun må ha med seg ledsager. Klager anfører at de hadde
fått skyss innover, men måtte ta buss tilbake.

Klager anfører at moren på over 80 år og søsteren på snart 60 år ble behandlet som
kriminelle og fikk hver sin bot. Klager anfører at de er henholdsvis pensjonist og ufør,
så det sier seg selv at de heller ville ha betalt 40 kroner per billett enn å ta sjansen på å
få bot. Klager anfører at de er de mest sjenerøse og ærlige kvinnene hun kjenner, og de
ble helt fra seg etter dette. Klager anfører at moren og søsteren gir bort det de kan til
veldedige formål eller til folk som trenger det.

Klager anfører at hun selv har opplevd at bussjåføren har sagt til en passasjer som ville
betale med kort at det ikke går og at hun bare måtte sette seg ned. Klager anfører at
han ikke nevnte andre betalingsalternativer, og at dette var supert av sjåføren, men at
samme regel da må gjelde for andre.

Klager anfører at det er urimelig å måtte få gebyr i dette tilfellet, siden moren og
søsteren trodde de kunne betale hos sjåføren, men at dette ikke gikk, siden det var
avstengt. Klager anfører videre at søsteren gjentatte ganger prøvde å betale via SMS.

Klager anfører at avslaget fra AtB er begrunnet med at dette skyldes en brukerfeil, mens
brukerfeilen skyldes AtBs tjeneste. Klager anfører at dersom søsteren hadde kommet
igjennom via systemet, hadde de selvfølgelig betalt. Klager stiller spørsmål ved hvor
rettferdigheten er, når de prøvde gjentatte ganger å betale. Klager anfører at det er
direkte frekt og smålig av AtB å komme med beskyldningene de kommer med. Klager
understreker at moren og søsteren ikke kan dette med appen, men at de var overbevist
om at de hadde flere muligheter. Klager anfører at det henne bekjent strengt tatt ikke er
noen som setter seg inn i AtBs regelverk og retningslinjer før de går om bord på en buss,
med unntak av at de selvfølgelig skal betale for tjenesten. Klager anfører at moren og
søsteren definitivt ville betale for seg.

Klager krever frafall av de to ilagte gebyrene.

Tjenesteyterne har i det vesentlige anført
AtB har på tross av oppfordring og purring ikke inngitt tilsvar i saken.

Nemnda bemerker

Klagers mor og søster ble ilagt hvert sitt gebyr på bussen den 17. desember 2021, fordi
de ikke kunne fremvise gyldig billett under billettkontrollen.

Det følger av AtBs transportvedtekter punkt 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning.

Av transportvedtektenes punkt 6.2 følger det at det skal ilegges tilleggsavgift dersom den
reisende ikke kan vise gyldig billett. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig.

Klager har forklart at moren og søsteren ønsket å betale med kort eller kontanter om
bord på bussen, men at dette ikke var mulig. Klager har videre anført at de ikke hadde
appen eller tekniske kunnskaper til å bruke appen, og at søsteren forsøkte å betale via

SMS, men ikke fikk dette til. Klager har også anført at moren og søsteren ønsket å betale
for seg, men at det var mange år siden de hadde tatt buss sist.

Nemnda bemerker at det er den reisendes ansvar å sørge for gyldig billett ved reise
med kollektiv transport, og den reisende har plikt til å sikre seg at kjøpet er gjennomført
før ombordstigning. Videre bemerker nemnda at det er den reisendes ansvar å gjøre
seg kjent med hvordan man kjøper billett, ved å sette seg inn i billettsystemer og
betalingsmåter. Nemnda har i sin praksis lagt til grunn at dette også gjelder om man ikke
har erfaring med å reise der man måtte befinne seg, på aktuell strekning eller lignende.

Nemnda bemerker at det er uheldig at AtB ikke har inngitt tilsvar i saken. Nemnda
bemerker imidlertid at AtB uansett har lagt til rette for at billett kan kjøpes på flere
måter, som via appen. Det fremgår av kontrollrapporten at klager ble forklart hvordan
billett kjøpes, slik at det ikke fremstår å ha vært noen svikt ved AtB tekniske løsning.
Nemnda har forståelse for at passasjerer kan finne ulike tekniske løsninger for kjøp av
billett utfordrende, men kan ikke se at dette fritar for ansvaret for å sørge for å ha gyldig
billett før ombordstigning. Dersom man har problemer med kjøp av billett, men likevel
går på bussen, tar man selv risikoen ved å bli ilagt gebyr ved en eventuell kontroll.

Nemnda kan således ikke se at det er grunnlag for å anbefale frafall av gebyrene i dette
tilfellet.

Vedtak

Transportklagenemnda kan ikke anbefale at klager gis medhold.