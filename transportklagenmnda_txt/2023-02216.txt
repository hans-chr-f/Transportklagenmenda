Vedtak i Pakkereisenemnda

Sammendrag

Krav om refusjon for to dager tapt ferie og nye flybilletter
da klager kom for sent til gaten etter innsjekking.

Dato
18.06.2024

Saksnummer
2024-01097

Tjenesteytere
Apollo Reiser AS

Klager har i det vesentlige anført

Klagen gjelder en pakkereise for to voksne og to barn med innkvartering i en 2-
romsleilighet på hotell Coral Compostela Beach Golf med privat hage, markterrasse
og bassengutsikt uten måltider, Playa de las Americas, Tenerife i perioden 17.03.2024 -
24.03.2024. Totalpris 26 490 kroner.

Klager har anført at de fikk feilmelding ved automatene da de skulle ta ut bagasjelapper
på Gardermoen søndag den 17. mars 2024. Klagers flyavgang var kl. 07:25 og klager sto i
køen til innsjekkingsskranken fra ca. kl. 05:30.  

Klager fikk ingen informasjon om at de hadde dårlig tid til flyavgang eller noen beskjed
om at de kunne forsere køen til innsjekkingen. Da klager kom frem til skranken fikk
de sjekket inn på flyet, men kun med håndbagasjen, ikke koffertene. På spørsmål om
bagasjen ble tatt hånd om fikk de til svar at det fantes skap i kjelleren, men at klager
måtte ordne dette selv. Dette var det ikke tid til og klager skriver at en tilfeldig dame
tok vare på koffertene mens klager løp til sikkerhetssjekken. Der var det også lang
kø, og da klager kom frem til gaten, var den stengt. Klager fikk ingen hjelp av SAS og
Apollos kundeservice var stengt på søndager. Da klager kom hjem ringte de til Apollo
på reisemålet som hjalp til slik at klager kunne beholde hotellrommet og den planlagte
flyreisen hjem. 

Klager fant ingen alternative fly før med Norwegian tirsdag 19. mars 2024 med DY1822
kl. 08:55, ankomst Tenerife-Sør kl. 14:05. Opprinnelig flyvning var med SK7407 den 17.
mars kl. 07:25, ankomst Tenerife-Sør kl. 12:20.

Klagers krav: To feriedager som de mistet og nye flybilletter med Norwegian som kostet 8
198 kroner. 

Klager har søkt forsikringsselskap om dekning/erstatning. Klager har ikke blitt tilkjent
dekning/erstatning.

Det vises for øvrig til korrespondanse fra klager.

Tjenesteyterne har i det vesentlige anført
Klager har bestilt en pakkereise fra Oslo Gardermoen til Tenerife/Spania 7 dager fra den
17. mars 2024 med avgangstid kl. 07:25. Innkvartering i en 2-romsleilighet med privat
hage, markterrasse og bassengutsikt uten måltider på hotell Coral Compostela Beach
Golf.  Totalpris for reisen er 26 490 kroner.

Klager har sendt reklamasjon etter hjemkomst med et krav om refusjon av utgifter til nye
flybilletter og refusjon for 2 døgn de mistet av ferien siden reisefølget kom for sent til
gaten på Oslo Lufthavn Gardermoen den 17. mars 2024. 

Apollo har ikke representanter på avreiseflyplassene i Norge. Innsjekking organiseres
av handling agenten det enkelte flyselskapet har avtale med. Apollo har ikke fått andre
tilbakemeldinger om at det skal ha vært problemer med innsjekking eller unormalt lange
køer på flyplassen den aktuelle dagen.

Apollo har anført at deres avbestillingsbeskyttelse som klager har tegnet på reisen, ikke
gjelder dersom man kommer for sent til gaten.  Apollos avbestillingsbeskyttelse gjelder
dersom den reisende, noen i den reisendes familie eller reisefølge blir syke. Da kan man
med Apollos endrings- og avbestillingsbeskyttelse og en gyldig legeerklæring avbestille
reisen og få pengene tilbake. Videre gjelder følgende vilkår:
- Endring uten kostnad frem til 30 dager før avreise.
- Navnendring uten kostnad.
- Avbestilling ved sykdom og oppsigelse.
- Bli boende-garanti.
- Full angrerett i tre måneder.
For ytterligere informasjon se https://www.apollo.no/min-reise/alt-om-charterreisen/for-
avreisen/avbestillingsbeskyttelse.

Apollo har anført at det var utstedt ombordstigningskort og klager hadde fått tildelt
sitteplasser om bord på utreisen med SK7407. De kom imidlertid ikke med på flygningen
fordi de kom for sent til gaten. Klager kontaktet deretter Apollos Servicetelefon på
reisemålet og informerte om at de ikke kom med på utreisen. Apollo registrerte deretter
i bestillingen at returflyet bestilt hos Apollo skulle bli stående og informerte videre
hotellet om at gjestene ville ta seg til reisemålet på egen hånd når de hadde booket nye
flybilletter, slik at hotellbestillingen ikke ble kansellert.

Som reisende er man ansvarlig for å følge med på informasjonstavlene på flyplassen,
få sjekket inn til rett tid og å møte ved gaten til rett tid.  Innsjekking på automater gjøres
med fly referansen som er angitt i reisedokument. Når ombordstigning for avgangen er
påbegynt, fremgår dette av informasjonsskjermene.

I sine vilkår gjør Apollo oppmerksom på følgende under https://www.apollo.no/min-
reise/alt-om-charterreisen/flyreisen Innsjekking: "Reisen regnes som påbegynt når
du har sjekket inn på avreiseflyplassen. Flyselskapets personale er på plass senest
2 timer før flyavgang ved alle charterflygninger. Du må ha sjekket inn bagasjen du
har for innsjekk senest 1 time før angitt avgangstid. Vi anbefaler deg å være ute i god
tid. På store utfartsdager kan køer forekomme både ved innsjekking samt igjennom
sikkerhetskontrollen. Som reisende er man selv ansvarlig for å få sjekket inn til rett tid,
følge med på informasjonstavlene samt å møte ved gate i god tid før ombordstigning." 

Apollo har stor forståelse for at reisefølget fikk en kjedelig start på ferien. Apollo kan
imidlertid ikke se at de som turoperatør er ansvarlig for å refundere oppståtte utgifter
som følge av at de kom for sent til gaten, eller at Apollo er ansvarlige for å refundere
tapte feriedøgn som følge av dette. Apollo har derfor avvist klagers krav.

Det vises for øvrig til korrespondanse fra Apollo Reiser AS.

Nemnda bemerker

Klagen gjelder en pakkereise for to voksne og to barn med innkvartering i en 2-
romsleilighet på hotell Coral Compostela Beach Golf med privat hage, markterrasse
og bassengutsikt uten måltider, Playa de las Americas, Tenerife i perioden 17.03.2024 -
24.03.2024. Totalpris 26 490 kroner.

Klager mistet flyet på avreisen til Tenerife. Klager har i den forbindelse anført at de fikk
feilmelding ved automatene da de skulle ta ut bagasjelapper på Gardermoen søndag den
17. mars 2024. Klager krever refusjon av utgifter til nye flybilletter og refusjon for 2 døgn
de mistet av ferien siden reisefølget kom for sent til gaten på Oslo Lufthavn Gardermoen
den 17. mars 2024. 

Som reisende er man selv ansvarlig for rettidig innsjekking og rettidig oppmøte ved
gaten. Det er ikke sannsynliggjort at andre enn klager er ansvarlig for at klager mistet
avreiseflyet. Når klager mistet flyet, må klager selv bære de merutgifter dette medfører.
Pakkereisenemnda anbefaler at klager ikke gis medhold.

Vedtak

Klager gis ikke medhold.