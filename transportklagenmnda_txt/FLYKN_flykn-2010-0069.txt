Vedtak i Transportklagenemnda - Fly

Sammendrag

Krav om erstatning for et produkt som ble kjøpt, men som klager ikke fikk.

Dato
20.11.2010

Saksnummer
69/10F

Tjenesteyter
Lavprisflyno

Krav om erstatning for et produkt som ble kjøpt, men som klager ikke fikk.

Klager har i det vesentlige anført:

Klager forsøkte 18. januar å bestille en reise ved hjelp at Lavprisfly.no &grave;s nettsider.

På svar per e-post samme dag fikk klager sendt reiserute og beskjed i rødt om at:

«Reisen er endelig bekreftet først når du mottar mail fra oss med kvittering for utstedt billett.
Kvittering sendes normalt ut samme dag, eller dagen etter at reisen er bestilt».

Klager mottok aldri denne kvitteringen, reisebekreftelse eller annet svar fra Lavprisfly.no.
Klager var i kontakt med Lavprisfly på telefon en stund etter at han hadde forsøkt å bestille
billetten. Han fikk da til svar at de ikke visste om billetten var godkjent, og at klager måtte
ha litt tålmodighet. Klager reiste siden til Afrika og hadde kun anledning til å nå Lavprisfly
per telefon. Han forsøkte dette gjentatte ganger men ble satt over på «vent» uten å lykkes å
komme igjennom.

Klager regnet etter dette med at hans forsøk på kjøp var mislykket. Han så seg derfor tvunget
til å kjøpe en tilsvarende billett fra et annet selskap.

Rett før avreise oppdaget klager at Lavprisfly.no hadde belastet hans konto. Klager tok kontakt
med Lavprisfly.no og de bekreftet at de hadde billettene til klager, men at de hadde gjort
en feil, og at på grunn av en feil på deres system for utsending av billetter hadde klager ikke
mottatt noe svar/kvittering. Lavprisfly.no mente at dette var klagers ansvar å følge opp.

Klager mener at han har forsøkt å bestille et produkt og har forholdt seg til
Lavprisfly.no&grave;s info/policy angående billettkjøp. Da han ikke fikk det produktet som han
prøvde å kjøpe, mener han at han ikke skal betale for dette. Klager krever refundert beløpet
som er trukket for billetten.

Lavprisfly.no har bedt om utsettelse av svarfristen til 7. juni. Svar er ikke innkommet.

Til klager har Lavprisfly i det vesentlige anført:

Det er beklagelig at det ikke har gått ut kvittering per e-post for utsendelse av billettene.

På den annen side har kunden bekreftet bestillingen ved å klikke på «Bekreft» i
bestillingsøyeblikket. Lavprisfly.no og kundene har et gjensidig ansvar for å sjekke at
leveransen blir i henhold til den bekreftede bestillingen. I reiseruten vår står dette at
kvitteringen sendes normalt ut samme dag som bestilling eller dagen etter.

Kunden burde ha kontaktet Lavprisfly da kvitteringen uteble, slik at Lavprisfly kunne ha fått
sendt over papirene du manglet. Billettene var skrevet ut og i orden.

Lavprisfly kan ikke se av sin telefonlogg at klager har forsøkt å kontakte dem på telefon etter
18. januar.

Lavprisfly tilbyr å refunder halvparten av det belastede beløpet på kr 13.720.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf forskrift om klagenemnda for flypassasjerer § 5-3.

Lavprisfly har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Reisen ble bestilt den 18. januar 2010. Det fremkommer i rød skrift på kvitteringen for
bestillingen at

«Reisen er endelig bekreftet når du mottar mail fra oss med kvittering for utstedt billett.
Kvittering sendes normalt ut samme dag, eller dagen etter at reisen er bestilt.»

Det er på det rene at klager ikke fikk noen slik bekreftelse. Endelig avtale om kjøp av billetter
kan etter dette etter nemndas vurdering ikke anses inngått.

Klager anfører at han var i kontakt med Lavprisfly for å etterlyse kvitteringen. Han fikk først
beskjed om å vente. Ytterligere telefonder nådde ikke frem. Lavprisfly anfører at de ikke har
mottatt noen telefon fra klager. Det er vanskelig for nemnda å ha noen oppfatning om hva
denne uoverensstemmelsen kan skyldes.

Nemnda er etter en samlet vurdering av den oppfatning at klager bør refunderes hele det
trukne beløpet. Ved vurderingen legger nemnda avgjørende vekt på at feil i Lavprisflys
systemer medførte at bekreftelse på billettene ikke ble sendt ut. Lavprisfly er etter
omstendighetene nærmest til å bære konsekvensene av dette.

Vedtak:

Flyklagenemnda anbefaler at klager refunderes kr 13.720.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS Norge AS

Janne G. Soløy, Widerøes Flyveselskap ASA