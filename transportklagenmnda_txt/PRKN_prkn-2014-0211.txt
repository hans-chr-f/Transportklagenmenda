Vedtak i Pakkereisenemnda

Sammendrag

Krav om refusjon av hele reisens pris på grunn av manglende informasjon
på nettsidene om badelandet ved Lalandia Feriesenter i Billund.

Dato
24.08.2015

Saksnummer
211/14P

Tjenesteyter
Color Line

Saken gjelder:

Krav om refusjon av hele reisens pris på grunn av manglende informasjon på nettsidene om
badelandet ved Lalandia Feriesenter i Billund.

Klager har i det vesentlige anført:

Klager bestilte en reise med Color Line fra Larvik til Hirtshals og opphold ved Lalandia
Feriesenter i Billund. Klager og hennes familie ønsket en skikkelig badeferie, men fikk en
skikkelig overraskelse da de ved ankomst oppdager at hele badelandet ligger innendørs. Dette
var det ingen opplysninger om på Color Lines nettsider og det var heller ikke i klagers tanker
at et så stort badeland kunne ligge innendørs. Hadde hun visst dette hadde hun ikke bestilt
reisen. Hennes samboer har kraftig astma og kunne ikke være over tid i et slikt anlegg med så
høy luftfuktighet.

Klager kontaktet Color Line på ankomstdagen, men ble ikke hørt i det hele tatt. Klager var
svært fortvilet over situasjonen og at ferien de hadde spart til i lang tid ikke ville bli slik de
hadde forventet. Det eneste vedkommende klager snakket med hos Color Line kunne tilby,
var å booke dem om på en båt tidligere hjem. Klager ba som om kontaktinformasjon til en
salgssjef, men fikk ikke noe mer hjelp hos den personen. Klager fikk beskjed om at det var
hennes ansvar siden hun ikke hadde sjekket ut mer angående oppholdet, at det var hennes
problem at hun ikke hadde skjønt Color Lines markedsføring og at ingen andre hadde klaget
på dette.

Klager spurte om muligheten for å bli booket om til et hotell i nærheten av Fårup
sommerland, men en slik ombooking måtte i så fall klager betale for og det hadde de ikke
råd til. Klagers samboer klarte opphold i badeland på maks 30 minutter og klagers sønn som
hadde gledet seg til en badeferie ble kjempeskuffet.

Klager krever refusjon av hele reisens pris på grunn av elendig service og manglende
informasjon på Color Lines nettsider om badelandet ved Lalandia Feriesenter i Billund.

Color Line har i det vesentlige anført:

Color Line tilbød klager fri ombooking av båtbilletten, alternativt hjelp med å bestille et annet
overnattingsalternativ.

Aktivitetene på Lalandia har vært i henhold til innholdet i Color Lines informasjonsmateriell.
Det vises til nettsidene hvor også linken til Lalandias nettsider ligger. Color Line anser derfor
ikke at det foreligger en pakkereise med vesentlige mangler.

På bakgrunn av dette avviser Color Line refusjon av hele reisens pris.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Nemnda kan etter å ha sett på Color Lines nettside med link til Lalandias hjemmesider ikke
se at reisen lider av en mangel. Det fremgår der at Lalandia er et tropisk vannland som er
overbygget med glass. At det forholder seg slik fremgår videre av bilder som er publisert
på Lalandias nettside. Navnet Aquadome viser også til at badelandet er overbygget. Den
reisende har selv ansvar for å sette seg inn i de opplysninger om reisemålet som fremgår av
arrangørens nettsider og av andre lett tilgjengelige kilder til informasjon.

Reklamasjonsnemnda for pakkereiser kan i dette tilfellet ikke anbefale at det blir gitt noen
kompensasjon.

Vedtak:

Reklamasjonsnemnda for pakkereiser kan ikke anbefale at det blir gitt noen kompensasjon i
dette tilfellet.

Vedtaket er enstemmig.