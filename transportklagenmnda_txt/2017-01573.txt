Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.04.2018

Saksnummer
2017-01573

Tjenesteytere
SAS

Klager har i det vesentlige anført

Klager skulle reise fra Kristiansand til Kirkenes via Oslo den 27. juni 2017 kl 06.25
med ankomst kl 11.00. SK4472 fra Oslo til Kirkenes ble omdirigert til Alta grunnet
landingsforhold i Kirkenes. Etter tre timer ombord i flyet i Alta valgte SAS å returnere
til Oslo, for deretter å fly opp til Kirkenes igjen i et identisk fly men med ny besetning.
Klager og hans reisefølge ankom endelig bestemmelsessted kl 19.25, 8 1/2 time
forsinket. 

Klager vet at Norwegian også ble omdirigert grunnet landingsforholdene, men istedenfor
å returnere til Oslo valgte selskapet å fly tilbake til Kirkenes da forholdene bedret seg.
Klager stiller seg kritisk til måten SAS håndterte situasjonen på. 

Klager stiller seg kritisk til at de måtte sitte ombord i flyet i Alta i tre timer uten mulighet
til å få eller kjøpe noe å spise eller drikke. Klager og hans reisefølge fikk kun vann og en
lefse på turen tilbake til Oslo, selv om de hadde blitt lovet middag.

Klager krever standarderstatning i henhold til EU-forordning 261/2004, 400 euro per
person. 

Det vises for øvrig til klagers brev.

Tjenesteyterne har i det vesentlige anført
SK4472 ble omdirigert til Alta grunnet værforholdene i Kirkenes, det vises til fremlagt
dokumentasjon. Årsaken til at SAS valgte å returnere til Oslo, og for deretter å sette inn
en ny flymaskin SK6300 Oslo - Kirkenes, var hovedsakelig værforholdene, og at disse
ikke ga tegn til å forbedre seg innenfor mannskapets arbeidstimer. Det var heller ingen
busser tilgjengelig for bakketransport mellom Alta og Kirkenes. 

Dersom mannskapet hadde passert sine lovmessige arbeidstimer ville det medført
ytterligere forsinkelser og store ringvirkninger for denne ruten og ruten videre.
Mannskapets arbeidstimer er fastsatt av myndighetene, SAS har ingen mulighet til å
påvirke disse. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor SAS kontroll. 

Årsaken til at det ikke ble servert noe ombord i Alta var at flyet stod på vent, og fordi
det på kort varsel kan bli gitt klarsignal om å ta av. På innenriks flyvninger er det svært
begrenset med mat og drikke ombord. Om forsinkelsen blir lang blir det vurdert å
servere et vannglass til passasjerene, men ikke dersom det ikke er nok til alle. 

SAS mener de har gjort det som stod i deres makt for å få klager frem til sitt
bestemmelsessted, og for å sikre at færrest mulig passasjerer ble rammet som følge av
omdirigeringen. 

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet SAS har godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet:

SAS har fremlagt dokumentasjon med forklaringer som viser at SK4472 ble omdirigert
til Alta grunnet værforholdene i Kirkenes. Da det ikke fantes bakketransport tilgjengelig
mellom Alta og Kirkenes ble det besluttet å returnere til Gardermoen før besetningen
gikk ut på arbeidstid. Dersom besetningen hadde gått ut på arbeidstid ville det medført
ytterligere forsinkelser. SAS kunne ikke gjort noe for å forhindre værforholdene. Det ble
satt opp et reservefly fra Gardermoen til Kirkenes samme dag. Nemnda anser dette å
være innen rimelig tid. 

Årsaken til at det ikke ble servert noe ombord i Alta var at flyet stod på vent, og fordi
det på kort varsel kan bli gitt klarsignal om å ta av. På innenriks flyvninger er det svært
begrenset med mat og drikke ombord. Nemnda finner ikke å kritisere SAS for dette.

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.