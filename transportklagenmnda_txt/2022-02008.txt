Vedtak i Transportklagenemnda - Fly

Sammendrag

Krav om refusjon av flybillett grunnet for sen til innsjekk.

Dato
18.02.2023

Saksnummer
2022-02008

Tjenesteytere
KILROY Norway A/S
Finnair

Klager har i det vesentlige anført

Klager hadde bestilt flybillett fra Oslo til Bangkok via Helsinki t/r med Finnair hos Kilroy
Travel for reise torsdag den 25. november 2021 kl 13.05. Pris kroner 6 982.

Klager kom for sent til innsjekk grunnet innstilte tog og stengt E6. Klager ringte Kilroy og
fikk tilbud om nytt avreisetidspunkt lørdag 27. november mot å betale et gebyr på kroner
950. Klager aksepterte tilbudet. Senere samme dag mottok klager e-post fra Kilroy med
beskjed om at Finnair ikke aksepterte omrutingen da alle endringer må skje minst 24
timer før avreise i henhold til billettens regler. Klager fikk tilbakebetalt gebyret på kroner
950. 

Klager mener at tilbudet fra Kilroy er bindende, og krever full refusjon av den ubenyttede
flybilletten.

Tjenesteyterne har i det vesentlige anført
Finnair har i det vesentlige uttalt: 

Klager har kjøpt en flybillett som ikke er refunderbar. Det er klagers ansvar å møte på
flyplassen i tide før flyavgang.

Finnair kan ikke imøtekomme krav om refusjon av flybillett. 

Kilroy Travel har i det vesentlige uttalt:

Klager kontaktet Kilroy da han ikke ankom Gardermoen i tide. Kilroy prøvde å endre
billetten hans som forespurt og sendte et tilbud om endring av billetten. I tilbudet ble det
skrevet at de nye setene var ikke garanterte, og at endringen ikke var bekreftet før klager
mottok en ny e-billett på e-post.

Kilroy kan ikke imøtekomme klagers krav. Det vises også til Kilroys vilkår og betingelser.

Nemnda bemerker

Nemnda legger til grunn at klager mistet sin flyavgang til Bangkok med Finnair grunnet
trafikkproblemer på vei til Gardermoen. 

Klager mener han fikk et bindende tilbud fra Kilroy om å endre sin billett, og at
reisebyrået derfor må refundere klagers ubenyttede flybillett i sin helhet. 

Kilroy Travel har fremlagt kopi av e-posten som ble sendt klager etter at han tok kontakt
med forespørsel om ombooking, og her kommer følgende tekst frem: 
"Note that you have not been rebooked yet and the offered seats are not guaranteed."    

Nemnda kan ikke se at verken reisebyrået eller flyselskapet kan lastes for at klager ikke
nådde frem til flyplassen innen innsjekkingsfristen. 

Nemnda har forståelse for at det er ergerlig å miste sin flyavgang som i dette tilfellet,
men i dette tilfellet var det ikke mulig å endre flybilletten så kort tid før avreise. Dialogen
med Kilroy må etter nemndas syn betraktes som et tilbud om hjelp, ikke et løfte om
at det ville være mulig å hjelpe. Nemnda kan etter dette ikke anbefale at klager gis
medhold.

Vedtak

Transportklagenemnda kan ikke anbefale at klager gis medhold.