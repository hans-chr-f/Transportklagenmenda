Vedtak i Transportklagenemnda - Fly

Sammendrag

Krav om refusjon av billetter.

Dato
18.01.2021

Saksnummer
2020-01610

Tjenesteytere
Norwegian Air Shuttle

Klager har i det vesentlige anført

Klager med reisefølge (til sammen to personer) skulle fly tur/retur Oslo-Stavanger den
20. og 24. mai 2020 med Norwegian sine flyvninger DY544 og DY537.

Klager mottok e-post fra Norwegian om endring av flyvning. På grunn av usikkerhet
rundt Covid-19 ble de tilbudt enten gavekort (kredittbrev) eller tilbakebetalt. Klager fikk
imidlertid et svar om at hun ikke hadde korrekt passord. Da hun logget inn med det
nye passordet kom det en melding om at hun ikke kunne endre flybilletter fordi det
ikke var på samme tilgang billettene ble kjøpt på. Klager har gjentatte ganger prøvd å
gi Norwegian beskjed om at hun ikke kunne gjøre noe. På grunn av Covid-19 er klager i
tillegg sittende fast på Island.

Klager har fremsatt krav om refusjon. Dersom dette ikke er mulig ønsker hun en treårs-
kreditt.

Tjenesteyterne har i det vesentlige anført
Vedrørende DY544 20.05.2020 fra Oslo til Stavanger og flyvning DY523 den 24.05.2020
fra Stavanger til Oslo for to passasjerer. Passasjerene har fremsatt krav om refusjon av
billettene. Begge flyvningene opererte som planlagt. Det vises til fremlagt Movement Log
og flight information. 

Passasjerene booket opprinnelig DY537 den 24.05.2020. Denne flyvningen var gjenstand
for en ruteendring, som det ble informert om den 21.04.2020 og igjen den 05.05.2020.
Det vises til e-post og SMS sendt til passasjeren. 

I henhold til EU-forordning 261/2004 artikkel 5.1.c (i) har passasjerene rett til
kompensasjon av opererende flyselskap i henhold til artikkel 7, så fremt de ikke er
informert om kanselleringen minst to uker før planlagt avgangstid. Da passasjerene ble
informert om denne kanselleringen før dette, er de ikke berettiget kompensasjon for
ruteendringen. 

Når det gjelder retten til refusjon er det slik at artikkel 8 i EU-forordning 261/2004 gjelder
for nektet ombordstigning, kansellering eller forsinkelse. I dette tilfellet var det klager
som valgte å ikke fly.

Da begge flyvningene opererte og passasjerene valgte å ikke fly, er de ikke berettiget
refusjon av billettene. I tillegg bemerkes det at alle passasjerer som fullfører en booking
må godkjenne at de har lest og akseptert Norwegian sine regler og vilkår. Dessverre
er billettene kjøpt i Low-fare og er ikke-refunderbare i henhold til Norwegian sine
retningslinjer. For å få full refusjon må billettene avbestilles innen 4 timer etter kjøpet.  

Basert på ovenstående kan ikke Norwegian imøtekomme klagers krav. Norwegian har
imidlertid refundert skatter og avgifter.

Nemnda bemerker

En ruteendring innebærer kansellering av en avtalt flygning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før planlagt avgangstid.

Klager ble informert om ruteendringen/kanselleringen av DY537 mer enn to uker før
avreise, kanselleringen gir etter dette ikke rett til standarderstatning. Dette er heller ikke
krevet.

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår, jf. artikkel 8, 1. a).

Klager har gitt uttrykk for at hun ikke ønsket å aksepterer ruteendringen, men ønsket
refusjon av billettene. Det er fremlagt dokumentasjon på at klager har forsøkt å
informere Norwegian om dette ved e-post etter at hun ble informert om ruteendringen,
og i god tid før reisen skulle finne sted. Klager har med dette krav på full refusjon av
billettene. Klager kan også frivillig akseptere kreditt/voucher dersom dette er mer
ønskelig.

Det er uten betydning at Norwegian faktisk opererte den ruten den opprinnelige bestilte
billetten ble endret til i og med at klager ikke aksepterte denne ruteendringen. 

Nemnda anbefaler etter dette at klager gis medhold.

Vedtak

Transportklagenemnda - fly anbefaler at Norwegian refunderer klagers billetter med
fratrekk i allerede utbetalte skatter og avgifter.