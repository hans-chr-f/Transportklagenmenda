Vedtak i Transportklagenemnda - Fly

Sammendrag

Krav om refusjon av flybussbillett kjøpt hos flyselskapet.

Dato
20.04.2015

Saksnummer
998/14F

Tjenesteyter
Ryanair

Krav om refusjon av flybussbillett kjøpt hos flyselskapet.

Klager har i det vesentlige anført:

Klager bestilte en flyreise fra Paris til Rygge inkludert bussbillett fra Rygge til Oslo sentrum, for
reise den 27. juni 2014. Da klager ankom Rygge viste det seg at busselskapet var konkurs.

Ryanair avviser klagers krav om refusjon av bussbilletten og ber han kontakte busselskapet,
men da selskapet er konkurs kommer ikke klager noen vei for å få pengene tilbake.

Klager stiller seg kritisk til at flyselskapet har solgt en tjeneste som ikke er levert, men
fraskriver seg ansvar for refusjon.

Klager krever refusjon av bussbillett.

Det vises for øvrig til klagers brev.

Ryanair har i det vesentlige anført:

Ryanair er kun en formidler av transfer billetter med busselskapet, og har ikke ansvar for selve
transporten. Klager bes henvende seg direkte til busselskapet.

Det vises for øvrig til Ryanairs brev.

Nemnda bemerker:

Klager kjøpte flybillett med Ryanair. I forbindelse med kjøpet bestilte klager også
busstransport Rygge - Oslo. Busstransporten drives ikke av Ryanair, men av Aerobus. Ryanair
er i dette tilfellet å anse som en formidler av bussbilletten. Ryanair er ikke ansvarlig for selve
busstjenesten.

Fly- og bussbillett ble bestilt i desember. Nemnda legger til grunn at Ryanair har betalt
busselskapet for tjenesten. I og med at Ryanair bare er en formidler av bussbilletten, er
nemnda av den oppfatning at Ryanair ikke er ansvarlig for klagers tap ved at bussreisen ikke
ble gjennomført. Et krav må eventuelt rettes mot busselskapet. Dersom dette selskapet er
konkurs, synes det nytteløst.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.