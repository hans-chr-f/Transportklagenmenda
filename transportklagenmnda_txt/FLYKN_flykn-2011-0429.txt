Vedtak i Transportklagenemnda - Fly

Sammendrag

Krav om erstatning som følge av ruteendring.

Dato
08.06.2012

Saksnummer
429/11F

Tjenesteyter
Travelpartner / Air Berlin

Krav om erstatning som følge av ruteendring.

Klager har i det vesentlige anført:

Klager skulle reise fra London til Rijeka og retur den 25. juni - 2. juli.

Mer enn 14 dager før avreise mottok klager en e-post fra Travelpartner om ruteendring
på returen til den 3. juli kl. 09:35 med en mellomlanding på 2 t 15 min i Düsseldorf. Klager
aksepterte endringen.

I ferien så klager tilfeldigvis at Travelpartner hadde sendt nok en e-post med melding om
at flyselskapet hadde endret returen på nytt. Avreise var nå kl. 17:00 den 3. juli, med to
mellomlandinger på henholdsvis 30 og 50 minutter. Da klager reiste med to barn under 3 år
var denne løsningen uakseptabel.

Da Travelpartner ikke klarte å finne en bedre løsning enn dette, ble klager tvunget til å
kansellere returen og kjøpe nye billetter. Klager brukte to dager av ferien på å arrangere ny
returreise, som ble via Gardermoen med overnatting fra 2. - 3. juli.

Klager krever refusjon av ny returreise, kroner 11 539. Den opprinnelige returreisen er
refundert av Travelpartner, kroner 3 802.

Klager krever videre refundert hotell- og transportutgifter på Gardermoen.

Travelpartner har ikke avgitt uttalelse til nemnda.

Air Berlin har ikke avgitt uttalelse til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Travelpartner ved nemndas brev av 5. september 2011 med frist til 17.
oktober 2011 for eventuelle bemerkninger. I brevet opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Klagen er forelagt Air Berlin ved nemndas e-post av 28. februar 2012 med frist til 10. april
2012 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Travelpartner og Air Berlin har ikke avgitt uttalelse til nemnda. Nemndas avgjørelse treffes på
bakgrunn av de foreliggende opplysninger.

Ved kjøp/bestilling av en flybillett inngås avtale om transport over en bestemt strekning til en
bestemt tid. Bestillingen gir begge parter plikter og rettigheter. Den reisende plikter bl.a. å
betale avtalt beløp, og har som gjenytelse rett til transport på den aktuelle strekning til den
avtalte tid. Flyselskapet har rett til betaling og plikt til å transportere den reisende som avtalt.

Fra tid til annen blir en avgang forsinket eller må kanselleres/innstilles. Konsekvensene
av dette er regulert i forskjellige bestemmelser inntatt i lover, konvensjoner m.v., bl.a.
luftfartsloven og EU forordning 261/2004. «Innstilt flygning» er i henhold til forordningen
artikkel 2 l) «en planlagt flygning som ikke gjennomføres og som det var minst én reservasjon
på». En ruteendring medfører således «innstillinger» dersom det er solgt minst en billett til
den planlagte flygning.

Dersom en flygning innstilles, skal passasjerene tilbys en standarderstatning med mindre
flyselskapet opplyser om innstillingen minst to uker før planlagt avgangstid, jf. forordningens
artikkel 5 nr. 1 c) i. Erstatningsplikten påligger flyselskapet.

Det er uklart for nemnda når flyselskapet informerte om den siste endringen. Det er videre
uklart hvor lang tid det tok før Travelpartner ga informasjonen videre. I mangel av andre
opplysninger finner nemnda det ikke godtgjort at Air Berlin informerte Travelpartner om
denne endringen minst to uker før planlagt avgangstid. Air Berlin plikter således å betale
klager en standardkompensasjon på 250 euro per person.

Klagerne kunne ikke akseptere den nye endringen og fant en alternativ reiserute. De ble
ved dette påført en ekstrautgift. De krever denne dekket av Travelpartner. Etter nemndas
vurdering er det ikke grunnlag for det. Travelpartner er kun selger/formidler av billettene og
er således ikke ansvarlig for selve flygningen eller endringer i rutetidene. Et eventuelt ansvar
tilligger flyselskapet. Etter nemndas vurdering er det imidlertid heller ikke grunnlag for å kreve
ekstrautgiftene dekket av Air Berlin. Flyselskapet tilbød omruting i henhold til forordningen, og
nemnda kan ikke se at de ekstrautgifter klager ble påført var nødvendige.

Vedtak:

Transportklagenemnda-fly anbefaler at Air Berlin utbetaler en standarderstatning på 250 euro
per person.

Vedtaket var enstemmig.