Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
23.05.2018

Saksnummer
2017-02195

Tjenesteytere
Norwegian

Klager har i det vesentlige anført

Klager reiste med Norwegians flyvning DY431 fra Molde (MOL) til Oslo lufthavn (OSL) 13.
januar 2017 kl. 17.30. Flyvningen ble forsinket med over tre timer, og klager har på denne
bakgrunn fremsatt krav om standardkompensasjon i henhold til EU-forordning 261/2004
på 250 euro pr. person, totalt 750 euro for tre passasjerer.

Tjenesteyterne har i det vesentlige anført
Norwegians flyvning DY431 fra Molde til Oslo 13. januar 2017 ble forsinket med fire
timer og 29 minutter som følge av dårlige værforhold i Molde denne dagen. Forutgående
flyvning kunne ikke lande i Molde til planlagt tid på grunn av været. Maskinen måtte
derfor returnere til Oslo. 

Været i Molde denne dagen var en blanding av regn og snø. Temperaturen lå rundt
null grader, og dette medførte at rullebanen ble svært glatt. Den glatte rullebanen
gjorde at det ikke var forsvarlig å lande i Molde, og flyet returnerte derfor til Oslo.
de fleste flyvninger til og fra Molde lufthavn var forsinket denne dagen, se fremlagt
dokumentasjon. 

Som rimelige tiltak ble nytt fly og mannskap reposisjonert for å fly DY431 til Oslo. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning DY431 fra Molde til Oslo 13. januar 2017 ble forsinket med fire timer
og 29 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen at forutgående flyvning, DY430, ble omdirigert
tilbake til Oslo som følge av uforsvarlige landingsforhold i Molde. Det vises til fremlagt
dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningen forstand. Norwegian iverksatte tiltak ved å reposisjonere
fly og mannskap til Molde for å betjene klagers flyvning samme kveld. Nemnda legger
til grunn at en forsinkelse på mer enn tre timer ikke kunne vært unngått selv om alle
rimelige tiltak var truffet. Forsinkelsen gir etter dette ikke rett til standarderstatning, og
nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.