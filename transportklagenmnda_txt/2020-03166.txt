Vedtak i Transportklagenemnda - Fly

Sammendrag

Krav om refusjon av skatter og avgifter på kansellert flyreise.

Dato
11.05.2021

Saksnummer
2020-03166

Tjenesteytere
Norwegian Air Shuttle

Klager har i det vesentlige anført

Klager (to personer) hadde bestilt en reise for to personer t/r Düsseldorf - Oslo for reise
11. september 2020. I juli ble avgangene kansellert av Norwegian, og klager ble tilbudt
refusjon eller vouchere. Klager valgte vouchere, og i august bestilte han ny reise fra Oslo
til Longyearbyen for reise 11. - 23. september. 

To uker før avreise innførte norske myndigheter karanteneregler for tyske statsborgere,
klager valgte derfor å avlyse reisen. 

Klager krever refusjon av skatter og avgifter på de ubenyttede flybillettene.

Tjenesteyterne har i det vesentlige anført
DY396 og DY397 opererte som normalt den 11. og 23. september.

Klager hadde en billett med restriksjoner, og han valgte på eget initiativ å kansellere
billettene. Da klager betalte reisen med  cashpoints, er det dessverre ingen refusjon av
skatter og avgifter, dette i henhold til Norwegians regler og vilkår som klager krysset av
for å ha lest ved bestilling av reisen. 

Norwegian kan på grunnlag av ovennevnte ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. Det er ikke bestridt at Norwegian kansellerte reisen t/r Düsseldorf

- Oslo mer enn to uker før avreise, klager har etter dette ikke krav på erstatning etter
forordningen. 

Nemnda legger til grunn at klager avbestilte reisen sin t/r Oslo - Longyearbyen på eget
initiativ i slutten av august. Etter dette tidspunktet forelå det dermed ikke lenger noen
bekreftet reservasjon på de aktuelle flyvningene, slik at EU-forordning 261/2004 ikke
kommer til anvendelse, jf. artikkel 3 nummer 2 bokstav a. Klager har derfor heller ikke
her krav etter EU-forordningen. Klager har ikke krevd refusjon av billettene, kun refusjon
av skatter og avgifter på de ubenyttede billettene.

Norwegian hevder at klager ikke har rett på refusjon av skatter og avgifter på de
ubenyttede billettene fordi klager betalte reisen med cash points og det fremgår av
vilkårene at "The value of the reward cannot be paid out in cash or sold".  

Etter nemndas syn har klager krav på refusjon av skatter og avgifter, da opprinnelig reise
t/r Oslo - Düsseldorf på samme referansenummer ble betalt med kredittkort.

Vedtak

Transportklagenemnda anbefaler at klager gis medhold i sitt krav om refusjon av skatter
og avgifter.