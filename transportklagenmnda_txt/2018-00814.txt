Vedtak i Transportklagenemnda - Fly

Sammendrag

Krav om prisavslag og refusjon av kostnader ved nektet våpentransport. 

Dato
21.03.2019

Saksnummer
2018-00814

Tjenesteytere
British Airways
Tripmonster / Tripmate

Klager har i det vesentlige anført

Klager hadde bestilt reise for fem passasjerer med reiseruten Oslo lufthavn (OSL) -
London - Heathrow (LHR) - Johannesburg (JNB) - Port Elizabeth (PLZ) med avreise 24.
mars 2018. Reisen bestod av tre flyvninger, henholdsvis BA767, BA57 og BA6235 (som
skulle flys av flyselskapet Comair). Reisen ble kjøpt hos reisebyrået Tripmonster. 

Da klager bestilte reisen krysset han av for at han skulle reise med våpen. Den 27.
oktober mottok han en e-post fra Tripmonster med spørsmål om dette, og han besvarte
reisebyråets spørsmål. 1 november mottok han bekreftelse fra Tripmonster om at det
var i orden at klager kunne medbringe våpen på hele reisen. 
Klager ble også informert om at han måtte ringe British Airways 72 timer før avgang for
å oppgi detaljer på våpnene. Klager ringte British Airways én uke før avreise, 17. mars, og
fikk bekreftet at alt var i orden. 

I mellomtiden ble klager imidlertid advart mot å reise med British Airways med våpen.
Han ble fortalt at selskapet ofte bruker underleverandører i Afrika, og at disse gjerne er
strenge når det gjelder våpentransport. Klager ba derfor British Airways om å nok en
gang verifisere at alt var i orden. 

Den 19. mars mottok klager en e-post fra British Airways med informasjon om at våpen
likevel ikke kunne medbringes på reisen. Klager kontaktet umiddelbart Tripmonster for å
endre billettene. Tripmonster fraskrev seg imidlertid alt ansvar, og forklarte situasjonen
med at Comair hadde endret sine betingelser, og at Tripmonster ikke kunne stå ansvarlig
for dette. 

På dette tidspunktet var det tre dager igjen til avreise, og det var ikke mulig for klager
å organisere transport på annen måte. Han anmodet derfor Tripmonster om å endre
billettene fra British Airways/Comair til Ethiopian Airways/South African Airways uten
ytterligere kostnad. Tripmonster motsa seg dette, men kunne skaffe nye billetter for
klager fra Johannesburg til Port Elizabeth til et tillegg i prisen på kroner 66 335. 
Klager ble også informert om dersom han kjøpte nye billetter fra Johannesburg og valgte
å ikke reise med Comair, ville returbilletten bli kansellert uten refusjon av kjøpesummen. 

Klager har i denne forbindelse anført at selskapets vilkår er urimelig, og har vist til
avtaleloven § 36. Han har vist til at han har mottatt flere bekreftelser på at reise med
våpen er i orden. Å få avslag én uke før avreise ødelegger enhver mulighet til å finne
andre løsninger. Klager har anført at formålet med turen ble forringet når han ikke
kunne medbringe sine egne våpen. Han har på ovennevnte grunnlag fremsatt følgende
krav: 

* Prisavslag på 50 prosent av opprinnelig billettpris (kroner 46 305), kroner 23 152. 
* Våpenleie 200 dollar. 
* Ammunisjon: 3 061 norske kroner og 1 645 danske kroner. 
* Fortolling av ammunisjon: kroner 1 403. 
* Importtillatelse våpen: 175 dollar.

Tjenesteyterne har i det vesentlige anført
Transportklagenemnda har i denne saken bedt om uttalelse fra både reisebyrået
Tripmonster og flyselskapet British Airways. 

* British Airways har anført: 
Reisefølget på fem passasjerer skulle reise med British Airways med reiseruten Oslo
- London - Johannesburg - Port Elizabeth 24. mars 2018. Bestillingen ble gjort av
Tripmonster 12. oktober 2017, og flyselskapet ble på dette tidspunktet ikke gitt noen
indikasjon på at passasjerene skulle frakte våpen. British Airways ble kontaktet av klager
13. oktober 2017 hvor klager snakket om transport av våpen med en av selskapets
ansatte. Det ble ikke handlet i saken etter denne telefonsamtalen. 

Det ble ikke foretatt noe ytterligere i bestillingen før Tripmonster den 27. oktober la til
en forespørsel om frakt av våpen. British Airways erkjenner at i denne situasjonen, ved
en feiltakelse, ble våpentransporten godkjent for alle sektorer. Comair tillater overhodet
ikke våpentransport på sine flyvninger. 

British Airways har imidlertid anført at situasjonen kunne vært unngått dersom
Tripmonster hadde undersøkt dette nærmere, enten på bestillingstidspunktet eller
når de ble klar over at passasjeren hadde planer om å frakte våpen. British Airways'
retningslinjer for transport av våpen fremgår tydelig av flyselskapets nettsider, hvor det
dessuten tydelig fremgår at det ikke er tillatt med våpentransport på Comairs flyvninger. 

Passasjeren ble informert om de korrekte retningslinjene syv dager før avreise. British
Airways har anført at Tripmonster hadde tilstrekkelig med tid til å endre passasjerenes
bestilling slik at han fikk reist med våpen på ønsket måte. Selskapet har videre anført at
Tripmonster, på tidspunktet klager ga beskjed om ønsket om våpentransport, burde ha
informert om at slik transport ikke var tillatt med Comair. 

British Airways avviser på ovennevnte grunnlag klagers krav. 

* Tripmonster har anført: 
Den 12. oktober 2017 kl. 11.08 bestilte klager en tur/retur-reise for fem personer til Port
Elizabeth i Sør-Afrika i tidsrommet 24. mars til 1. april 2018. På bestillingstidspunktet
kjøpte klager Tripmonsters servicepakke. Tripmonster viser til vilkårene for denne
servicepakken, da særlig informasjonen som gjelder spesialbagasje. Tripmonster
viser også til at de aldri kan garantere at forespørselen til flyselskapet om blant annet
spesialbagasje godkjennes. 

Kunden skrev i sin booking at han ønsket å ha våpen med seg på reisen. Ved bestilling
godtok kunden Tripmonsters vilkår. Av disse fremgår det vedrørende spesialbagasje at
"Tripmonster kan kun sende en forespørsel til flyselskapet når det gjelder spesialbagasje,
vi kan aldri garantere at forespørselen blir godkjent før vi har mottatt bekreftelse fra
flyselskapet". 

I en e-post av 27. oktober 2017 mottok Tripmonster informasjon om klagers våpen og
ammunisjon, og denne informasjonen ble lagt inn i klagers bestilling samme dag. Senere,
1. november, mottok klager en bekreftelse fra Tripmonster om at våpentransporten
var i orden. Flyselskapet British Airways hadde på dette tidspunktet bekreftet at
spesialbagasjen var i orden. Tripmonster viser til fremlagt utdrag fra klagers bestilling,
hvor det fremgår at flyselskapet har godkjent forespørselen. 

Tripmonster ble senere kontaktet av kunden 20. mars. Klager hadde på dette tidspunktet
snakket med British Airways som hadde informert ham om at han ikke fikk ta med
våpen på to av flyvningene i bestillingen. Tripmonster kontrollerte på dette tidspunktet
bestillingen, hvor British Airways hadde endret status i bestillingen fra "godkjent" til
"utilgjengelig". Det vises til fremlagt dokumentasjon. En slik endring kan flyselskapet
foreta seg på egen hånd, og Tripmonster anfører at endringen ligger utenfor deres
kontroll. 

Da problemet ble oppdaget ble klager tilbudt å booke om reisen til et annet flyselskap
for å unngå problemet. Ved ombooking må Tripmonster alltid følge de billettregler som
er gitt av flyselskapet. Dersom det ikke finnes plass i samme bookingklasse, må kunden
betale mellomlegget for å oppgradere billettene. En slik ombooking var imidlertid
kostbart, og endringen kostet kroner 13 267 kroner pr. person. 

Tripmonster har anført at det ved spesialbagasje er flyselskapet som skal frakte og
håndtere denne, og at det derfor også er flyselskapet som godtar eller avslår søknader
om slik bagasje. Tripmonster som reisebyrå kan kun formidle flyselskapets svar til
kunden, og kan aldri påvirke utfallet av søknaden. Dette ble formidlet til klager flere
ganger under bestillingen. 

Tripmonster avviser på ovennevnte grunnlag klagers krav.

Nemnda bemerker

British Airways har erkjent at det ved en feiltakelse ble gitt beskjed i november 2017 om
at klagers våpen kunne medbringes på hele reisen.

En uke før reisen ba klager om en bekreftelse på at våpnene kunne medbringes. Han
har opplyst at han da fikk muntlig beskjed fra en kundebehandler i British Airways om at
alt var i orden. Da han senere ba om å få bekreftelsen skriftlig, fikk han vite at tidligere
opplysninger ikke var korrekte, og at det likevel ikke ville være mulig å bringe våpnene
med seg. På dette tidspunkt - den 19. mars 2018, få dager før avreise - var det for sent
for klager å arrangere annen transport. Dette ville uansett medføre store ekstrautgifter.

Nemnda mener at British Airways må ta konsekvensen av en feilopplysning fra
selskapets side om at det var greit å medbringe våpen på reisen. Det er etter nemndas
syn ikke grunnlag for å skyve dette ansvaret over på Tripmonster eller klager.

Klager har bedt om å få refundert halvparten av opprinnelig billettpris. Nemnda kan
ikke se at det er grunnlag for dette. Selv om klager ikke fikk ta med seg sine våpen, har
flyselskapet oppfylt sin hovedforpliktelse overfor klager - nemlig å bringe ham fra ett sted
til et annet. 

Nemnda mener imidlertid at klager har krav på å få dekket de ekstrautgifter han ble
påført som følge av at han ikke kunne ta med eget våpen. Klager skal derfor ha erstattet
utgifter til våpenleie på 200 dollar og ammunisjon på 3 061 norske kroner og 1 645
danske kroner. Utgifter til fortolling og importtillatelse ville han ha hatt uansett, så disse
utgiftene erstattes ikke.

Vedtak

Transportklagenemnda - fly anbefaler at British Airways betaler til klager USD 200 for
våpenleie og NOK 3 061 og DKK 1 645 for ammunisjon.