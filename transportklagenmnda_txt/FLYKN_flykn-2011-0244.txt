Vedtak i Transportklagenemnda - Fly

Sammendrag

Krav om erstatning av ødelagt bagasje.

Dato
13.12.2011

Saksnummer
244/11F

Tjenesteyter
Ryanair

Krav om erstatning av ødelagt bagasje.

Klager har i det vesentlige anført:

Klager reiste fra Mallorca til Rygge 19. april 2011 med FR8518.

Klagers sykkelbag ble ødelagt under frakt på denne reisen. Bagen er revnet og vanskelig å
reparere da den er vanntett.

Klager krever sykkelbagen erstattet med kroner 2 800.

Ryanair har i det vesentlige anført:

Ryanair erstatter ikke varer som er over tre år gamle. Klagers sykkelbag ble kjøpt i april 2004,
altså for over syv år siden.

Ryanair har refundert kroner 156 men kan ikke imøtekomme klagers krav utover dette.

Nemnda bemerker:

Flyselskapet er ansvarlig for tap som følge at innskrevet reisegods blir skadet eller at det går
tapt med mindre skaden skyldtes reisegodsets egen beskaffenhet eller feil eller mangler ved
reisegodset, jf. luftfartsloven § 10-18. Unntaksbestemmelsen er ikke påberop i denne saken,
og nemnda er av den oppfatning at Ryanair plikter å erstatte klagers tap.

Nemnda legger til grunn at sykkelbagen ble helt ødelagt. Ved totalskade må erstatningen i
utgangspunktet baseres på gjenanskaffelsesverdien - det beløp skadelidte må betale for å
skaffe seg en ny ting av samme art. Skadelidte skal på den annen side ikke tjene på skaden,
og det må derfor gjøres fradrag for den slitasje og verdiforringelse ellers som bruken av den
skadede gjenstand har medført.

Sykkelbagen kostet ved innkjøp for syv år siden 2 800 kroner. Det må gjøres fradrag for slitasje
og verdiforringelse. Nemnda anbefaler etter en skjønnsmessig vurdering at Ryanair gir klager
en erstatning på 600 kroner. Til fradrag går kr 156 som tidligere er utbetalt.

Vedtak:

Flyklagenemnda anbefaler at klager gis en erstatning på NOK 600. Til fradrag går NOK 156
som tidligere er utbetalt.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines