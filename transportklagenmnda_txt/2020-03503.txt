Vedtak i Pakkereisenemnda

Sammendrag

Krav om refusjon av reisens depositum ved avbestilling grunnet Covid-19.

Dato
20.01.2021

Saksnummer
2020-03503

Tjenesteytere
ReiseExperten AS

Klager har i det vesentlige anført

Klagen gjelder en pakkereise for 41 personer til Gdansk i perioden 24.08.2020 -
28.08.2020. Totalpris 323 695 kroner.

Klager fikk beskjed om kansellering den 21.07.2020 klokken 13:08 via e-post fra
ReiseExperten. Klager fikk beskjed om at det innbetalte depositumet ville bli tilbakebetalt
i løpet av august/ september 2020, men klager har enda ikke fått depositumet refundert.

Klager har søkt forsikringsselskap om dekning/erstatning. Klager har ikke blitt tilkjent
dekning/erstatning.

Klagers krav: Depositumet på 3 500 kroner per person. 

Det vises for øvrig til korrespondanse fra klager.

Tjenesteyterne har i det vesentlige anført
Finnøy Buss AS / ReiseExperten AS har sendt følgende til klager den 08.09.2020: 
"Finnøy Buss AS / ReiseExperten AS har som andre reiseselskap blitt påført store
økonomiske tap og vi arbeider med å få refundert penger fra mange av våre
samarbeidspartnere. Vi er derfor i øyeblikket ikke i stand til å refundere dere innbetalt
beløp på grunn av nåværende situasjon med Covid 19 som har påført uvanlig store
utgifter. Vår jurist jobber med saken og håper på en Iøsning. Juristen anbefaler at
dere også tar en runde med ditt/deres forsikringsselskap. Be forsikringsselskapet
betale ut utestående og deretter sende en regress til Finnøy Buss AS. Vi beklager at vi
ikke i dag kan bekrefte noen tidsfrist for refusjon. Vi vet at denne situasjonen ikke er
tilfredsstillende for noen av partene."

ReiseExperten AS har sendt følgende tilsvar til nemnda: "Deres tur til Gdansk ble
kansellert da fly ikke gikk og i henhold til UDs reiseråd om ikke å reise. Vi har ikke
mulighet til å betale tilbake enda, vi betalt etter hvert som selskapet får inn penger og
har begynt allerede på de første turene i april og mai. Dette har kunden fått beskjed om.
ReiseExperten er for tiden stengt og alle ansatte er permittert siden 17. mars i år."

Det vises for øvrig til korrespondanse fra Finnøy Buss AS / ReiseExperten AS.

Nemnda bemerker

Klagen gjelder en pakkereise for 41 personer til Gdansk i perioden 24.08.2020 -
28.08.2020. Totalpris 323 695 kroner.

Klager fikk beskjed om kansellering den 21.07.2020 klokken 13:08 via e-post fra
ReiseExperten. Klager fikk beskjed om at det innbetalte depositumet ville bli tilbakebetalt
i løpet av august/ september 2020, men klager har enda ikke fått depositumet refundert.
Klagers krav er refusjon av innbetalt depositumet på 3 500 kroner per person for i alt 41
personer som tilsvarer 143 500 kroner.  

Tjenesteyter har anledning til å avbestille reisen begrunnet i Covid-19 etter
pakkereiseloven § 23 annet ledd. Ved en slik avbestilling skal reisens kostnad refunderes
til klager etter pakkereiseloven § 24. Pakkereisenemnda anbefaler at klager får
refundert sin innbetaling på 143 500 kroner med forsinkelsesrente fra 14 dager etter
kanselleringstidspunktet. Nemnda anbefaler at utbetalingen skjer innen 14 dager etter
mottagelse av vedtaket.

Vedtak

Pakkereisenemnda anbefaler at klager gis medhold.