Vedtak i Transportklagenemnda - Fly

Sammendrag

Krav om refusjon av bagasjegebyr.

Dato
09.10.2018

Saksnummer
2017-02929

Tjenesteytere
SAS

Klager har i det vesentlige anført

Klager bestilte en reise hos Supersaver fra Oslo til Hamburg t/r for fire personer for reise
22. - 22. oktober 2017. Utreisen var med Norwegian og returreisen var med SAS.

Før returreisen med SAS ringte klager til flyselskapet for å sjekke om bagasje var
inkludert. Hun fikk bekreftet at bagasje opptil 23 kilo per person var inkludert. Klager
ringte en gang til og snakket da med samme person, som igjen bekreftet at bagasje
var inkludert. Overraskelsen var derfor stor da hun ble avkrevd 280 euro for å få sendt
bagasjen hjem.

Klager har fremlagt utskrift av telefonlogg som viser at hun ringte SAS og at samtalen
varte i 14 minutter.

Klager krever å få refundert gebyret for bagasje.

Tjenesteyterne har i det vesentlige anført
Klager hadde bestilt en reise Hamburg - Oslo den 22. oktober med SAS. Billettypen
var SAS GOLIGHT, et produkt som ikke inkluderer innsjekket bagasje. På klagers
reisebekreftelse hun mottok fra Supersaver kommer det frem at kun håndbagasje var
inkludert.  

SAS anser det som lite sannsynlig at klager har fått bekreftet av SAS' kundesenter at
bagasje på 23 kg var inkludert i billetten fra Hamburg til Oslo. SAS GOLIGHT er et produkt
SAS har tilbudt i flere år og er godt kjent for selskapets konsulenter.

Vi har ikke mulighet for å gå tilbake til telefonsamtaler gjort av vårt callsenter. Disse
samtalene slettes etter kort tid, og kan kun benyttes til opplæring.

SAS kan ikke imøtekomme klagers krav om refusjon i denne saken.

Nemnda bemerker

Klager bestilte en reise hos Supersaver t/r Oslo - Hamburg. I sitt brev til nemnda skriver
klager: "Som du ser på billettene står det kun håndbagasje inkludert der, men derfor vi
ringte og fikk bekreftet at bagasje var inkludert fra både Norwegian og SAS."

Saken dreier seg kun om returreisen med SAS. 

I denne saken står påstand mot påstand. 
Billettypen klager kjøpte var SAS GOLIGHT, et produkt som ikke inkluderer innsjekket
bagasje. På klagers reisebekreftelse som hun mottok fra Supersaver kommer det
frem at kun håndbagasje var inkludert.  Klager var også i følge klagen innforstått
med at kun håndbagasje var inkludert. Det er derfor vanskelig å forstå hvorfor hun
ringte flyselskapet for å høre om bagasje likevel var inkludert. Det fremstår også
merkelig at flyselskapet to ganger skal ha bekreftet at hennes billetter inkluderte 23
kg bagasje når billettypen var SAS GOLIGHT og tydelig viser at kun håndbagasje var
inkludert. På bakgrunn av opplysningene ovenfor, finner Transportklagenemnda det ikke
sannsynliggjort at klager fikk beskjed fra flyselskapet om at hun hadde bagasje inkludert i
reisen. 

Nemnda kan av den grunn ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.