Vedtak i Pakkereisenemnda

Sammendrag

Krav om prisavslag pga. kloakklukt, giftig og illeluktende gass på badet.

Dato
10.11.2016

Saksnummer
24/16P

Tjenesteyter
Ving Norge AS

Saken gjelder:

Krav om prisavslag pga. kloakklukt, giftig og illeluktende gass på badet.

Klager har i det vesentlige anført:

Klager bestilte en 2-ukers reise med innkvartering i leilighet på Marina Elite, Gran Canaria i
perioden 20.11.15 - 04.12.15.

Rommet var preget av kloakklukt, giftig og illeluktende gass fra badet.

De klagde flere ganger både til hotellet ved resepsjonen og til Vings representanter. Det ble
forsøkt utbedringer uten at det hjalp. Klager ble uvel og kvalm av gassen, og kunne ikke være
innendørs uten å ha full gjennomtrekk. Da det var 2 dager igjen fikk klager tilbud om å bytte
rom. De takket nei da det var så liten del av ferien igjen og de ikke orket å pakke flere tunge
kofferter, bære de opp og ned trapper og pakke dette ut igjen. Dersom klager hadde blitt
tilbudt å bytte etter 1-2 dager, ville de ha takket ja.

Klager har ikke tatt vare på SMS fra oppholdet. Han kan derfor ikke bekrefte eller avkrefte
at de fikk denne SMS fra Ving om at de kunne være behjelpelig med å bytte rom. Det er
riktig at klager fikk en SMS og at de svarte at de skulle se det an siden hotellet skulle se på
saken. Det var flere SMS fra Ving fra forskjellige personer hver gang. Klager mener det var
kommunikasjon mellom klager og Ving om luktproblemet flere ganger også før 01.12.15. De
klaget tre ganger til hotellet ved resepsjonen, trolig var denne betjent av en av de ansvarlige
ved hotellet. Første gang hotellpersonalet var i leiligheten, vet ikke klager hva de foretok
seg da klager selv ikke var i leiligheten. Andre gang kom en arbeider og åpnet et lokk i
baderomsgulvet, skrapte ut skitt og lukket igjen. Siste gang kom en arbeider og smurte silikon
rundt toalettet. Selv hadde klager forsøkt å tette for lukt ved å ha proppen i vasken og tette
sluket i dusjen uten at det hjalp.

Klager krever minimum halve reisen tilbakebetalt, kr 7.500. Klager har takket ja til Vings
gavekort på kr 2.000.

Det vises for øvrig til klagers brev.

Ving har i det vesentlige anført:

Etter at klager tok kontakt med Ving den 21.11.15, dagen etter ankomst, og klaget på at det
luktet kloakk, sendte Ving en tekstmelding til klager om at de gjerne ville hjelpe til med å
arrangere et eventuelt bytte av rom. De spurte også om dette var noe klager ønsket.

Ving fikk tilbakemelding om at forholdene hadde blitt bedre. De ville bli i leiligheten og se om
det holdt seg bra. Ving fulgte opp neste dag for å høre om alt var bra. Klager bekreftet at det
var lukt i leiligheten. På spørsmål om de ønsket at Ving skulle følge opp videre med hotellet,
bekreftet de på ny at de ønsket å avvente og se an situasjonen.

Den 1. desember, ni dager senere, tok klager kontakt med Ving igjen og fortalte at de under
tiden hadde hatt problemer med lukt og at de ønsket kompensasjon for dette. Klager takket
samme dag nei til bytte av leilighet.

Ving har ikke registrert andre henvendelser om problemer med kloakklukt i den aktuelle
leiligheten under sesongen.

Det har heller ikke vært spesielle problemer på hotellet vinteren 2015/2016. Vinteren
2014/2015 hadde Ving et problem noen dager med noen leiligheter på hotellet. Dette er og
i sak 60/15P [PRKN-2015-60]. Klager i den aktuelle saken bodde i en annen del og i en annen
leilighetstype enn hva som er aktuelt i denne saken.

Ving kan ikke se at kompensasjon er berettiget, men har sendt klager en gavesjekk på kr 2.000
for en negativ opplevelse. Klager takket ja til denne.

Det vises for øvrig til brev fra Ving

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest. Dersom manglene ikke tas opp på
reisemålet på en måte som gir turarrangøren mulighet til å avhjelpe manglene, vil man ikke nå
frem med krav om prisavslag i ettertid.

Klageren har i dette tilfellet klaget til hotellet over kloakklukt på badet. Lukten var etter hans
syn så ille at rommet ikke kunne benyttes uten at vinduene sto helt oppe. Det ble gjort flere
tiltak, men etter klagers syn hjalp disse i liten grad, eller kun for en begrenset periode.

Reklamasjonsreglene forutsetter at klageren gir operatøren en mulighet til å løse problemet
før det kan bli tale om å vurdere prisavslag.

I denne saken har klageren vært i dialog med de stedlige representantene fra dagen etter
ankomst. Hotellet har prøvd å utbedre forholdet med lukt flere ganger. Klager har også
fått flere tilbud om å bytte rom, men ville se dette an for å teste ut om de forskjellige
utbedringsforsøkene hjalp. Siste tilbud ble fremsatt to dager før hjemreise. Klageren
ønsket ikke å flytte pga. mye bagasje som i så fall måtte pakkes. Så vidt nemnda kan se har
arrangøren i denne saken gjort det som er mulig for å løse saken slik at klageren kunne få en
bedre ferieopplevelse.

Nemnda har merket seg at det er oversendt et reisegavekort på kr 2.000.

Vedtak:

Pakkereisenemnda kan ikke anbefale at det blir gitt prisavslag i dette tilfellet.

Vedtaket er enstemmig.