Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
11.01.2018

Saksnummer
2017-00749

Tjenesteytere
SAS

Klager har i det vesentlige anført

Klager skulle reise fra Tromsø til Stavanger via Oslo den 3. april 2017 kl 13.55. SK4039
fra Oslo til Stavanger med avgang kl 16.15 ble kansellert grunnet teknisk feil, klager ble
informert om dette ved gate på Gardermoen. Klager ble booket om til neste og ankom
Stavanger under to timer forsinket i forhold til opprinnelig reiseplan.

Klager mener hun og reisefølget har krav på standarderstatning da de ikke fikk beskjed
om kanselleringen før de stod ved gate, og at standarderstatningen kan reduseres med
50 % da de ankom endelig bestemmelsessted under to timer forsinket. 

Klager krever standarderstatning i henhold til EU-forordning 261/2004 for to personer,
redusert med 50 %. 

Tjenesteyterne har i det vesentlige anført
SK4039 ble kansellert som følge av tekniske årsaker. Klager ble booket om til neste fly og
ankom Stavanger under to timer forsinket. 

Hendelsen er ikke kompensasjonsberettiget i henhold til EU-forordning 261/2004, da
forsinket ankomst til endelig bestemmelsessted var under to timer. 

SAS kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artikkel 5 og 7. 

Ved informasjon om kanselleringen mindre enn syv dager i forveien, faller retten til
erstatning bort hvis flyselskapet har tilbudt passasjeren omruting slik at han kunne reise
høyst en time før planlagt avgangstid og ankomme det endelige bestemmelsesstedet
senest to timer etter planlagt ankomsttid, jf artikkel 5 nr 1 bokstav c) iii). 

I dette tilfellet ble klageren tilbudt omruting til neste flyvning Oslo - Stavanger og hun
ankom sitt endelige bestemmelsessted 1 time og 3 minutter forsinket. 

Kanselleringen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.