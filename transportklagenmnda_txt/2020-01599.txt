Vedtak i Transportklagenemnda - Fly

Sammendrag

Krav om refusjon av billett i penger i stedet for voucher.

Dato
10.11.2020

Saksnummer
2020-01599

Tjenesteytere
Mytrip

Klager har i det vesentlige anført

Klager hadde kjøpt en billett hos Mytrip for en reise i mai 2020 tur/retur fra Oslo via
Zagreb til Dubrovnik. Ruten skulle flys av Croatia Airlines, dels i code share samarbeid
med Air Nostrum. Reisen ble kansellert som følge av Covid-19 pandemien og klager fikk
kun en voucher. Klager søkte Mytrip om refusjon av billettprisen på NOK 2750 da dette
alternativet ikke var gitt henne. Reisebyrået svarte klager at det eneste Croatia Airlines
kunne tilby var en voucher som kunne benyttes som betaling for en senere reise. Klager
måtte i så fall ta kontakt med flyselskapet for å kunne benytte voucheren.

Klager ønsker billetten refundert i form av penger og anfører at Mytrip må kreve dette av
flyselskapet siden de som reisebyrå skal refundere billetten.

Tjenesteyterne har i det vesentlige anført
Marco Polo Travel AS, Mytrip, er en formidler av de reisetjenestene, inkludert flybilletter,
som tilbys på hjemmesiden supersavertravel.se. Der er kun formidlere og avtalen om
levering av en flyreise trer i kraft mellom kunden og flyselskapet. De er kun ansvarlig
for selve formidlingen av tjenestene og for de eventuelle ekstratjenestene (deres egne
tjenester) som kunden kjøper av dem. Marco Polo Travel AS viser til reisevilkårene som
er publisert på deres nettsider og som klager har bekreftet å ha lest og forstått når hun
bestilte billetten. De kan kun formidle refusjoner som de har fått i retur fra det aktuelle
flyselskapet.

Klagers reservasjon med Croatia Airlines ble dessverre kansellert som følge av
pandemien. Croatia Airlines tilbyr ikke sine berørte kunder tilbakebetaling av
billettprisen, men kun fri ombooking av billetten eller en voucher. Marco Polo Travel AS
har ingen påvirkningsmulighet når det gjelder hva flyselskapene tilbyr sine kunder og
dette ligger helt utenfor deres kontroll og ansvar. I henhold til informasjon i bestillingen
har klager akseptert en voucher.

Marco Polo Travel AS avviser på bakgrunn av ovenstående klagers krav om refusjon av
billettprisen i penger.

Nemnda bemerker

Klager krever refusjon av billetten, noe hun har krav på ved kansellering i henhold til EU-
forordning 261/2004 artikkel 8 nr.1 dersom hun velger dette fremfor omruting. I dette
tilfellet har flyselskapet kun tilbudt en voucher som kan benyttes som betalingsmiddel
ved kjøp av en ny reise. Reisebyrået anfører at de ikke kan utbetale til klager så lenge de
ikke har fått pengene fra flyselskapet.

Det følger av EU-forordning 261/2004 at ved kansellering er det det transporterende
luftfartsselskapet som skal tilby refusjon av billettprisen. Der en passasjer har bestilt en
flybillett gjennom et reisebyrå er det i praksis slik at flyselskapet sender refusjonen til
reisebyrået som igjen refunderer beløpet til sin kunde. Det er reisebyrået som må bistå
kunden i refusjonsprosessen og som også kan videreformidle passasjerens ønske hva
gjelder valgene denne har i henhold til EU-forordningen når en flyavgang bli kansellert.

Det enorme antallet kansellerte flyavganger i forbindelse med utbruddet av Covid-19
pandemien har medført lange forsinkelser i håndteringen av alle refusjonene av betalte
flybilletter. En del flyselskaper har tilbudt kun fri ombooking eller en voucher pålydende
billettprisen til bruk for kjøp av flybilletter fra selskapet på et senere tidspunkt. Uansett
årsaken til at denne praksisen bredte seg blant mange av flyselskapene, så er den i strid
med passasjerenes rett til refusjon av billettprisen dersom en flyavgang blir kansellert, jf.
EU-forordning 261/2004 artikkel 8 nr. 1. 

Dette er også fremhevet i EU-kommisjonens Covid-19 veileder der det i punkt 2.2
kommer frem at dersom flyvningen blir kansellert, mister ikke passasjeren sin rett på
refusjon i de tilfellene der flyselskapet kun har tilbudt voucher. 

Croatia Airlines plikter å refundere klagers billettpris på NOK 2750 til reisebyrået Mytrip.
Nemnda anbefaler at Mytrip søker Croatia Airlines om refusjon av billettprisen på dette
grunnlaget på nytt. Det at klager har akseptert en voucher kan ikke hindre en refusjon i
penger så lenge klager ikke har fått mulighet til å velge alternativet hun ønsket og hadde
krav på i henhold til forordningen. 

Nemnda orienterer klager om at hun også har mulighet til å klage direkte til Croatia
Airlines som er ansvarssubjektet etter forordningen. 

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler at Mytrip søker Croatia Airlines om refusjon av
klagers billett med NOK 2750 på nytt.