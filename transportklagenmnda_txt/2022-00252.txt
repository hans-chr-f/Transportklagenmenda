Vedtak i Transportklagenemnda - Fly

Sammendrag

Krav om standarderstatning i henhold til EU-forordning 261/2004.

Dato
27.05.2022

Saksnummer
2022-00252

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegian fra Oslo til Bergen kl.07:30 den 10. februar 2021
(DY604).

Den 8. desember 2020 ble det foretatt en ruteendring. Norwegian endret avgangstid til
kl. 10:15. Dette betød ankomst langt etter to timer etter planlagt ankomsttidspunkt. Det
vises til EU-forordning 261/2004 artikkel 5 punkt 1 bokstav c. Ruteendringen medførte at
klager kom sent på jobbreise. Han hadde ikke noe annet valg enn å ta dette flyet. 

Klager har fremsatt krav om standarderstatning på 250 euro. Han har fått avslag fra
Norwegian, med den begrunnelse at kanselleringen skyldtes covid-19. Klager mener det
er en veldig tynn begrunnelse.  

Klager viser til rettspraksis fra EU-domstolen hvor passasjer utsatt for det samme
fikk medhold i krav om kompensasjon (Jf. EU-dom i forente saker med saksnummer
C-146/20, C-188/20, C-196/20 og C-270/20, Azurair and Others, C-263/20, Airhelp, og
C-395/20, Corendon Airlines). I henhold til dette må en reise som blir endret mer enn
1 time anses som kansellert.  Klager mener derfor at Norwegian ikke har lov til å avslå
saken, og at den må ses gjennom på nytt.

Tjenesteyterne har i det vesentlige anført
Vedrørende flyvning DY604 10.02.2021 fra Oslo (OSL) til Bergen (BGO) for 1 passasjer.

Klager krever kompensasjon pålydende 250 EUR i henhold til EU forordningen 261/2004.

Den 08.12.2020 ble det foretatt en ruteendring på DY604 10.02.2021 med avgang
kl.07.30 til DY608 10.02.2021 med avgang kl.10.15. Passasjeren ble informert om
ruteendringen og mottok informasjon både 08.12.2020, samme dag som ruteendringen,
og i tillegg 13.01.2021. Det vises til vedlegg 1 for informasjon fra mailsystemet 15below
nedenfor, som viser e-post sendt til passasjerene og når passasjeren leste e-posten.

Det følger av forordning (EF) nr. 261/2004 artikkel 5 punkt 1 bokstav c) at passasjerer
har krav på standarderstatning ved kanselleringer, med mindre de blir informert om
kanselleringen 2 uker før avgang, jf. underpunkt (i). Passasjeren ble informert om
ruteendringen over 2 uker før avgang.

På dette grunnlaget vil Norwegian ikke imøtekomme kravet om standarderstatning.

Nemnda bemerker

Nemnda legger til grunn at DY604 ble kansellert, og at klager ble booket om til ny
flyvning (DY608) med avgangstid kl. 10:15. Kansellering kan gi passasjeren rett på
standarderstatning jf. EU-forordning 261/2004 artiklene 5 og 7.

Selv om det foreligger en kansellering i EU-forordningens forstand, vil selskapet kunne
fritas fra plikten til å utbetale standarderstatning. Det ene alternativet er at flyselskapet
kan godtgjøre at kanselleringen skyldtes ekstraordinære omstendigheter som ikke
kunne vært unngått selv om alle rimelige tiltak var truffet. Det andre alternativet er at
flyselskapet har informert passasjeren innen gitte tidsrammer før avgang.  

Dersom flyselskapet informerer om en kansellering mer enn to uker før avgang, faller
retten til standarderstatning bort. Dette gjelder uavhengig av hvilket omrutingstilbud
klager gis.  Det vises til forordningens artikkel 5 nr. 1 bokstav c) i), hvor det heter
at passasjeren har rett til erstatning fra det transporterende flyselskapet i samsvar
med artikkel 7, med mindre "de opplyses om innstillingen minst to uker før planlagt
avgangstid".

I dette tilfellet fikk klager beskjed om kanselleringen den 8. desember 2020, over to uker
før planlagt avgangstid. Klager har derfor ikke krav på standarderstatning. Dette gjelder
uavhengig av det faktum at endringen er å anse som en kansellering i EU-forordningens
forstand.

Vedtak

Transportklagenemnda anbefaler ikke at klager gis medhold.