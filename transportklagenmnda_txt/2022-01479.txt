Vedtak i Transportklagenemnda - Fly

Sammendrag

Krav om refusjon av etterbetalt drivstofftillegg
pluss skatter og avgifter ved avbestilt reise.

Dato
21.03.2023

Saksnummer
2022-01479

Tjenesteytere
Amisol Travel AS

Klager har i det vesentlige anført

Klager (til sammen fire passasjerer) bestilte tur/retur flybilletter fra reisearrangøren
Amisol fra Oslo til Sharm El Sheikh april 2022. Reisen til Sharm El Sheikh skulle finne sted
3. - 10. juli. 
15. juni påførte Amisol drivstofftillegg tilsvarende 700 NOK per person på billettene,
totalt 2800 nok. Klager avbestilte reisen 28. juni. 
Klager krever refundert drivstofftillegget de ble fakturert for 15. juni, samt refusjon av
flyskatter og avgifter.

Tjenesteyterne har i det vesentlige anført
Til klager har Amisol anført at klager ikke kan få tilbakebetalt drivstofftillegg fordi han
har kjøpt flybilletter på pakkereisevilkår fordi reisen ikke er på rutefly. De har videre sagt
at det ved avbestilling 5 dager før er ingen refusjon, og at klager derfor må kontakte
forsikring for tilbakebetaling. 

Til nemnda har tjenesteyter i det vesentlige anført: 

Kjøpet er foretatt online på våre nettsider hvor klager godkjenner at de har lest og
akseptert våre reisevilkår. I våre reisevilkår på nettsiden står det at reiser bestilt med
KunFly ikke refunderes ved avbestilling.  

I våre reisevilkår under pkt. 3 står det: 
«Arrangøren kan i sine individuelle betingelser fastsette at den avtalte pakkereisepris
kan justeres opp eller ned ved endringer i offentlige skatter og avgifter, og/eller
transportpriser og/ eller de aktuelle valutaer. Kunden skal gis en begrunnelse for
og en beregning av prisøkningen. Arrangøren må i tilfelle også i betingelsene gi
kunden tilsvarende rett til å kreve prisreduksjon dersom omstendighetene arrangøren
forbeholder seg rett til å justere prisen opp etter, utvikler seg i kundens favør, jf.
Pakkereiselovens § 9 jf. 20.

Varselet om prisøkning må være meddelt kunden senest 20 dager før avreise for at krav
om prisøkning skal være gyldig. Kunden kan på sin side ikke påberope seg prisjustering i
sin favør grunnet omstendigheter som inntrer senere enn 20 dager før avreise.

En prisøkning på mer enn 8% av den avtalte kjøpesum gir kunden rett til å gå fra avtalen
uten kostnader for seg.»

Den 10. juni sendte vi en e-post til klager med varsel om at drivstofftillegg kom til å bli
ilagt reisen på grunn av den ekstraordinære stigningen av energipriser. Da klager skulle
reise 3. juli var det over 20 dager til avreise. Kun flybilletter på våre charterfly inneholder
ikke skatter og avgifter som kan refunderes. Vi har derfor overholdt våre reisevilkår, som
klager har godkjent ved kjøpet av reisen.

Nemnda bemerker

Refusjon av drivstofftillegg etter bestilling:

Utgangspunktet er at avtaler skal holdes slik de er inngått. Dette innebærer at når en
billettreservasjon er bekreftet, kan en gal pris ikke rettes opp eller annulleres med
mindre feilen er så åpenbar at kunden innså eller burde innsett dette, jf. avtaleloven §
32. Det er fremforhandlet bransjevilkår mellom Virke Reiseliv og Forbrukertilsynet som
gir adgang til å gjøre unntak fra dette utgangspunktet for pakkereiser under nærmere
betingelser. 

Spørsmålet for nemnda er om klager har bestilt en flyreise på pakkereisevilkår slik
Amisol anfører. 

Amisol sine reisevilkår har overskriften «Alminnelige vilkår for pakkereiser». Nedenfor
står det at vilkårene er utarbeidet av Virke Reise Utland og Forbrukertilsynet, og gjøres
gjeldende for pakkereiser som faller inn under definisjonen i pakkereiselovens § 6. 

Nedenfor står det i kursiv «De reisevilkår som angis i kursiv er spesielle vilkår for reiser
med Amisol Travel og kompletterer alminnelige vilkår for pakkereiser.»
Under dette står det i kursiv «Informasjon som er relevant for kun flyreiser og kun hotell i
reisevilkårene og reiseinformasjonen inngår i avtalen.» 

Det er ikke umiddelbart klart om Amisol med denne formuleringen har ment at reisende
med bestillinger for «kun fly» er forpliktet av deres alminnelige vilkår for pakkereiser,
eller om det gjelder egne spesifiserte vilkår for reisende med «kun fly». At vilkår er
«relevante» er heller ikke ensbetydende med at de er bindende eller forpliktende. 

Klager har bestilt «kun fly»-billetter av Amisol, og har derfor ikke bestilt en reise som
faller inn under definisjonen «pakkereise» i pakkereiselovens § 6. 

I avtalevilkårets punkt 3. som Amisol viser til som grunnlag for å kunne belaste
drivstofftillegg etter avtaleinngåelse, står det at arrangøren i sine individuelle betingelser
kan fastsette at den avtalte «pakkereisepris» kan justeres opp eller ned ved endringer i
offentlige skatter og avgifter, og/eller transportpriser og/ eller de aktuelle valutaer. 

Amisol har ikke nevnt kun flyreiser i pkt. 3 i sine vilkår. Det står her at prisjusteringer
kan gjøres for «pakkereisepris». At klager leser dette som at vilkåret er ment å omfatte
pakkereiser, og ikke billetter bestilt som «kun fly», er forståelig når det kun er pakkereise
som eksplisitt nevnes i teksten. 

Ved tvil om tolkningen av et avtalevilkår, skal vilkåret tolkes til fordel for forbrukeren, jf.
avtalelovens § 37 (3). 

Nemnda mener derfor avtalevilkåret om at pakkereisepriser kan justeres etter
avtaleinngåelse ikke er bindende for klager i dette tilfellet, og anbefaler at Amisol
refunderer drivstofftillegget på 2800 NOK til klager.  

Refusjon av flyskatter og avgifter: 

Amisol har anført at kun flybilletter på deres charterfly ikke inneholder skatter og
avgifter som kan refunderes. De har ikke redegjort nærmere for hvorfor. Myndigheter og
flyplasser pålegger flyselskap å kreve inn skatter og avgifter per reisende passasjer. Disse
skattene og avgiftene kreves bare fra flyselskapet når passasjeren faktisk velger å reise.
Dersom passasjeren ikke benytter seg av sin planlagte reise, har passasjeren rett til å få
refundert slike offentlige skatter og flyplassavgifter. 

Nemnda mener at Amisol skal refundere skatter og avgifter til klager. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Amisol refunderer drivstofftillegg på 2800 NOK,
samt utsteder refusjon av skatter og avgifter til klager.