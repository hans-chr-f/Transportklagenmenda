Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.05.2020

Saksnummer
2019-02393

Tjenesteytere
Ryanair

Klager har i det vesentlige anført

Klager skulle reise fra Torp til Warszawa den 27. mai 2018 kl 20.45 med FR4529.
Avgangen ble kansellert. 

Klager mener at risikoen ved at et flyselskap bevisst setter opp en flymaskin på et stramt
tidsplan, ikke kan gå utover senere flyvninger. Slike hendelser er en del av den normale
utøvelsen av flyselskapets aktivitet.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Den 27. mai 2018 skulle flymaskin EI-EMD operere seks ruter: 

FR2204 / FR2203 Warszawa - Leeds - Warszawa 
FR4022 / FR4021 Warszawa - Eindhoven - Warszawa
FR4528 / FR4529 Warszawa - Torp - Warszawa

Klager skulle reise fra Torp til Warszawa kl 20.45 med FR4529. Flyvningen ble kansellert
som følge av dårlige værforhold i Eindhoven (kraftig tordenstorm). Eurocontrol innførte
ATC-restriksjoner for å ha kontroll på flytrafikken. All flytrafikk i Europa koordineres
av Eurocontrol. Alle ATC-tårn i Europa er pålagt å overholde slot-tidene utstedt av
Eurocontrol.   

Ryanair viser til fremlagt METAR, Operations report og Slot History.

Klager ble booket om til neste ledige avgang påfølgende dag. 

Hendelsen er ikke kompensasjonsberettiget da årsaken var ekstraordinære
omstendigheter utenfor Ryanairs kontroll.

Ryanair kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Ryanair har godtgjort at verken kanselleringen eller
de ekstraordinære omstendighetene kunne vært unngått selv om alle rimelige tiltak
var truffet. Dokumentasjonen viser at klagers flyvning ble kansellert som følge av
tordenstorm.  

Klager har etter dette ikke rett til standarderstatning.

Saken er behandlet med én forbrukerrepresentant i medhold av
transportklagenemndforskriften §5-5 (5).

Vedtak

Transportklagenemnda - fly anbefaler ikke at klager gis medhold.