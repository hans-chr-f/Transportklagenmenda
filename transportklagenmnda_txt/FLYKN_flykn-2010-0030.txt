Vedtak i Transportklagenemnda - Fly

Sammendrag

Krav om standarderstatning etter EU forordning 261/2004 som følge av kansellering.

Dato
03.10.2010

Saksnummer
30/10F

Tjenesteyter
SAS

Krav om standarderstatning etter EU forordning 261/2004 som følge av kansellering.

Klager har i det vesentlige anført:

Klagers fly fra Gran Canaria til Oslo den 28. desember 2009 ble innstilt, og klagerne ble
omrutet til neste dag. På hjemturen ble det opplyst over flyets høyttaler at flygningen var
innstilt fordi pilot og førstestyrmann ved retur samme dag ville fått sammenhengende flytid
på over 16 timer, noe som ikke var i tråd med internasjonale bestemmelser for hviletid.
Årsaken var at flyet var kommet for sent av gårde fra Gardermoen.

SAS har dekket klagernes faktiske utgifter. Klagerne krever i tillegg erstatning etter EU
forordningen. SAS har avslått dette under henvisning til at forsinkelsen skyldtes restriksjoner
i luftrommet. Klager er av den oppfatning at det ikke er dokumentert at det forelå slike
restriksjoner.

SAS har i det vesentlige anført:

Klagers fly var forsinket fra Oslo på grunn av restriksjoner i luftrommet (ATC) inn og ut fra
Spania og på grunn av dette ankom flyet 2 timer og 58 minutter forsinket.

I henhold til arbeidstidsbestemmelsene kunne besetningen maksimalt arbeide 15 timer den
28. desember. Tur retur Oslo - Las Palmas gir normalt en total arbeidstid på 12 timer og 45
minutter. Med en forsinkelse på 2 timer og 58 minutter ville de fått en arbeidstid på 15 timer
og 45 minutter.

Det foreligger ikke rett til EU kompensasjon så lenge forsinkelsen skyldtes ekstraordinære
årsaker, i dette tilfellet restriksjoner i luftrommet.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf EU forordning 261/2004 artikkel 5.

Det samme gjelder ved forsinkelser på mer enn tre timer. Det er flyselskapet som må
godtgjøre at det foreligger et slikt spesielt tilfelle. Flyselskapet må videre godtgjøre at de har
truffet alle rimelige tiltak for å unngå innstillingen/forsinkelsen.

Nemnda finner på bakgrunn av de foreliggende opplysninger godtgjort at forsinkelsen
skyldtes restriksjoner i luftrommet (ATC) inn og ut fra Spania. Nemnda viser til SAS brev
av 8. april 2010 med vedlegg. Nemnda legger etter dette til grunn at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak var
truffet. Vilkårene for å kunne kreve erstatning etter EU forordningen er da ikke til stede.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines