Vedtak i Transportklagenemnda
- Kollektivreiser

Sammendrag

Krav om sletting av gebyr for ugyldig billett.

Dato
14.02.2013

Saksnummer
60/12 J

Tjenesteyter
NSB

Krav om sletting av gebyr for ugyldig billett.

Klager har i det vesentlige anført:

Klager fikk gebyr for ugyldig billett da hun ble påtruffet i ubetjent vogn uten studentbevis
den 10.09.12. Klager fikk klar beskjed av kontrolløren at dette kunne ettersendes til NSB Drift
innen fjorten dager.

Klager mener hun har fått feil og utilstrekkelig informasjon av kontrolløren. Dersom det er slik
at saken først skal drøftes før et eventuelt gebyr frafalles ved fremleggelse av studentbevis
i etterkant, så skulle også klager ha fått informasjon om dette og at hun eventuelt kunne ha
betalt boten direkte på stedet for kr 750.

Klager krever at gebyret slettes.

NSB har i det vesentlige anført:

Som det fremgår av NSBs Transportvilkår § 4 C vil passasjerer som ved kontroll ikke
har stemplet eller på annen måte gyldig kontrollert billett, bli ilagt et gebyr fastsatt av
Samferdselsdepartementet.

Klager ble påtruffet på toget i en ubetjent vogn den 10.09.12. Klager fikk altså gebyr basert på
det objektive kriteriet at hun ikke hadde gyldig billett.

Klager reiste med en Ruter AS billett med studentrabatt. Det er kundens ansvar å sørge for å
ha gyldig billett for hele reisen. Når man reiser med en rabattert billett, er rabattbeviset en del
av billetten, og må vises til personalet. Hvis ikke, vil kunden ved billettkontroll bli ilagt gebyr.

Når det gjelder glemt periodebillett eller studentbevis, så finnes det heller ingen ordning
med at slike kort kan forevises i etterkant av en reise. Årsaken til dette er at Ruter AS sine
periodebilletter er upersonlige og ordningen med «glemmegebyr» er bortfalt. Det samme
gjelder også for glemt legitimasjon for rabatterte periode- og enkeltbilletter.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Hva som er gyldig billett fremgår av NSB og Ruters bestemmelser for den enkelte type billett,
jf. NSBs transportvilkår § 4 A og Ruters reisevilkår for rabatterte billetter.

For å kunne reise med rabattert billett, må passasjeren kunne vise frem gyldig bevis når
personalet ber om det. Dette følger av både NSBs og Ruters reisevilkår. Når man reiser på
studentrabatt må studentbevis eller annen legitimasjon med foto kunne fremlegges sammen
med bevis for at semesteravgiften er betalt. Dette skal passasjeren ha med på reisen sammen
med den rabatterte billetten for at denne skal være gyldig.

Klager hadde ikke med seg studentbeviset på reisen. NSBs kontrollør kunne derfor ilegge
henne et gebyr i henhold til transportvilkårene. Nemnda kan derfor ikke se at ileggelse av
gebyr var feil.

Nemnda har ved den videre vurdering av saken delt seg i et flertall og et mindretall.

Flertallet, lederen og forbrukernes representanter, mener den informasjonen som
ble gitt under kontrollen må vektlegges. I følge klager fikk hun ved billettkontrollen
informasjon om at dersom hun ettersendte studentbeviset til NSB ville hun slippe å
betale gebyret. NSB har ikke bestridt at denne informasjonen ble gitt, men viser til at
ordningen med at studentbevis kan vises i etterkant av en reise er opphørt innenfor
Ruters billettsystem.

Flertallet er av den oppfatning av at når det skal utstedes gebyr må informasjonen til
passasjeren være korrekt i forhold til den billettypen passasjeren har og hvilke vilkår
som gjelder. Flertallet legger til grunn at klager har fått informasjon fra kontrolløren om
at studentbeviset kunne ettersendes slik at gebyret ble slettet. Klager har fulgt denne
anvisningen innen fristen og bør således av rimelighetsgrunner slippe å betale gebyret.

Flertallet finner etter dette å anbefale at NSBs gebyr for ugyldig billett slettes.

Mindretallet, jernbaneforetakenes representanter, mener NSB ikke er bundet av hva
klager mener kontrolløren har sagt til passasjeren. Jernbaneverkets representant
presiserer at kontrolløren imidlertid burde gitt klager informasjon om at gebyret kunne
gjøres opp på stedet og således reduseres til kr 750. Jernbaneverkets representant
mener derfor at gebyret bør reduseres til kr 750 siden klager ikke fikk mulighet til å
gjøre opp for seg ved kontrollen. Flytogets representant forutsetter at kontrolløren har
opptrådt korrekt og at gebyret størrelse således skal være kr 900.

På bakgrunn av flertallets vurdering traff nemnda slikt

Vedtak:

Transportklagenemnda - jernbane anbefaler at NSB sletter klagers gebyr.