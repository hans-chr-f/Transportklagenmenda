Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
30.01.2017

Saksnummer
2016-00353

Tjenesteytere
SAS

Klager har i det vesentlige anført

Klager skulle reist fra Bergen til Malaga via Oslo den 20. mars 2016 kl. 11:20.

Da klager med reisefølge mellomlandet i Oslo ble flyvningen fra Oslo til Malaga
kansellert, grunnet flyvelederstreiken i Frankrike. Dette resulterte i at klager med følge
måtte vente over to døgn før SAS satte opp ny flyvning fra Oslo til Malaga den 22. mars.
Klager mistet to feriedager som følge av kanselleringen. 

Klager krever standarderstatning 600 euro per passasjer i henhold til EU-forordning
261/2004.

Tjenesteyterne har i det vesentlige anført
Klager med reisefølget reiste med SK2064 fra Bergen til Oslo, og skulle videre med
SK4679 fra Oslo til Malaga den 20. mars 2016 kl. 14:10. Dessverre ble SK4679 kansellert
på grunn av ATC streik i Frankrike. Det vises til vedlagt Traffic&Flight information for
SK4679. 

ATC (Air Traffic Control) streiket i Frankrike, og denne streiken varte til kl. 05.00 den
22. mars 2016. Dette påvirket alle overflyvningene til Spania og Kanariøyene med
forsinkelser på slot tider fra 2-8 timer. Se vedlagt Daily Operations Report for den 20.
mars. 

Streiken i Frankrike påvirket alle flyvninger i Europa, og begrensninger i et luftrom
av denne arten forårsaker alltid en del kanselleringer og rammer ikke bare norske
flyvninger, men også flyvninger fra andre land med planlagt rute over Frankrike. Nye
slot tider og ruter må settes opp i samarbeid med luftfartsmyndighetene i Europa. For
SK4679 den 20. mars var det ikke mulig å få til en løsning som var gjennomførbar, og
eneste utvei var å kansellere ruten.

SK4679 var et ekstra fly som var satt opp i forbindelse med påskeutfarten den 19. mars
og den 20. mars. Søndag 20. mars 2016 var palmesøndag som falt sammen med den
store påskeutfarten, noe som gjorde situasjonen vanskelig med hensyn til ombooking da
alle alternative ruter var fullbooket.  Klager med reisefølge ble ombooket til første ledige
avgang med SK6353 den 22. mars, som var satt opp som en ekstra flyvning for å få frem
alle passasjerene fra den kansellerte avgangen med SK4679 den 20. mars. 

Kanselleringer foretatt på grunn av streik, er gjort under omstendigheter som SAS
som flyselskap ikke rår over, og anses derfor som ekstraordinære. Det var ingen
forhåndsregler SAS kunne tatt for å unngå denne hendelsen. SAS gjorde det som var
mulig for å få klager så raskt som mulig til bestemmelsesstedet.

SAS kan på grunnlag av ovennevnte ikke imøtekomme klagers krav om
standarderstatning 600 euro per person i henhold til EU-forordning 261/2004.

Nemnda bemerker

Partene ser ut til å være enige om at klageren skulle reist fra Oslo til Malaga 20.03.2016
kl 1120 (palmesøndag), og at denne flygningen ble kansellert på grunn av en streik
blant franske flyveledere som påvirket alle overflygninger til Spania. Streiken varte til
22.03.2016 kl 0500. Klageren ble ombooket til første mulige avgang 22.03.2016 og ble to
døgn forsinket.  

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf EU-forordning 261/2004 artikkel 5. Det er flyselskapet som
må godtgjøre at det forelå en slik ekstraordinær omstendighet. Flyselskapet må videre
godtgjøre at det har truffet alle rimelige tiltak for å unngå innstillingen. 

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses for å ligge utenfor dets kontroll. Forordningen sier heller ikke om det skal /
bør skilles mellom streik i eget selskap eller streik hos andre. 

Streik hos tredjemann som her faller etter fast nemndspraksis utenfor flyselskapets
ansvarsområde. Nemnda finner det godtgjort at kanselleringen skyldtes streiken og
at kanselleringen ikke kunne vært unngått selv om alle rimelige tiltak var truffet. Den
aktuelle streiken medførte kansellering av en rekke flyavganger. At noen selskaper likevel
kunne fly denne dagen, legger nemnda til grunn skyldtes at de var tildelt en annen slot.
Nemnda anbefaler således ikke at klageren gis medhold i kravet om standarderstatning
etter EU-forordningen.

Vedtak

Transportklagenemnda - fly anbefaler ikke at klageren gis medhold i kravet om
standarderstatning.