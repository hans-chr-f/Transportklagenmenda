Vedtak i Transportklagenemnda
- Kollektivreiser

Sammendrag

Villedende informasjon av selskapet - Ulik billettpris ved kjøp
hos fører om bord i bussen og på selskapets hjemmeside.

Dato
19.11.2019

Saksnummer
2019-00899

Tjenesteytere
Flybussen.no (Boreal)

Klager har i det vesentlige anført

Klager og hennes to barn reiste med Flybussen 3. januar 2019. 

På bussreisen til flyplassen fikk klager beskjed om at det ikke var mulig å kjøpe tur-retur
billett, fordi hun reiste med barn. Klager kjøpte derfor billett til kroner 280 per vei. Klager
stusset derfor da føreren, på reisen tilbake, tilbød henne å kjøpe tur-returbillett. 

I ettertid har klager sjekket på selskapets hjemmeside og der fremgår det at hun skulle
betalt kroner 357 for en tur-returbillett. 

Klager mener også at det er for stor forskjell på selskapets priser ved kjøp av billetter på
nett og ombord i bussen. Det er ingen informasjon om prisforskjeller på nettet.

Tjenesteyterne har i det vesentlige anført
Flybussen har gitt svar til klager, men selskapet har ikke besvart anmodning om tilsvar
sendt fra sekretariatet for Transportklagenemnda Kollektiv.

Nemnda bemerker

Klager reiste sammen med to mindreårige barn tur/retur Evenes- Narvik med Flybussen
den 3. januar og 6. januar. 

Klager har ikke fremmet noe krav om refusjon eller erstatning, men 
peker på at det er for stor forskjell i pris ved kjøp av billetter på nett og ombord på
bussen og at det er mangelfull informasjon om priser  Dette mener klager er urimelig
overfor turister som ikke har samme mulighet for å benytte nettet. 

Nemnda bemerker at det ikke er fremmet noe konkret krav om erstatning eller refusjon. 

Nemnda mener at de mer generelle spørsmål om priser og informasjon hører mest
naturlig inn under Forbrukertilsynet. Saken avvises derfor fra behandling i nemnda, jf.
forskrift om klagenemnd for kollektivtransport § 6-2 bokstav b.

Vedtak

Saken avvises fra behandling i Transportklagenemnda Kollektivtransport.