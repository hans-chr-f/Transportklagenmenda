Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
10.11.2021

Saksnummer
2021-01383

Tjenesteytere
Ruter

Klager har i det vesentlige anført

Klager ble ilagt gebyr 26. august 2021. Klager anfører at han har liten viten om hvordan
Ruterappen fungerer. Klager forklarer at han bor på Vestlandet og kjenner lite til
systemet i Oslo. 

Klager forklarer at i de fleste tilfeller har kontrolløren validert billetten for klager. Klager
forklarer at kontrolløren oppdaget at det lå en billett kjøpt i juni i appen og denne
billetten kunne blitt brukt i dette tilfellet. 

Klager forklarer at han ikke er noen rik mann og er deprimert om dagen etter å ha vært
til stede under en begravelse for en av sine brødre nylig. Klager ber om forståelse om at
det ikke er hensiktsmessig å betale gebyret. 

Etter at klager har mottatt Ruter sitt tilsvar i saken legger han til at han ikke er Østlandet,
han er seg selv, nokså ukjent med systemet. Klager legger til et eksempel; klager elsker
å synge karaoke som innebærer bruk av en rekke systemer for gjennomføring av dette.
Slik Ruter fremstiller kravet om betaling av billett er ensbetydende med at han må
synge sporenstreks uten å ha fått forklart hvordan det nye systemet fungerer. Klager
mener at på samme vis kan ikke Ruter kreve at han viser frem en billett han ikke vet
om eksisterer på grunnlag av at systemet er ukjent for klager. Klager legger til at han i
etterkant oppdaget at billetten lå inne i appen og at det bare var å velge "Bekreft kjøp",
slik alle kontrollører har godtatt. Klager har liten forståelse for at kontrolløren ble såpass
ufin i form av å gi klager gebyr fordi det tviholdes at klager ikke hadde billett i det hele
tatt, enda det lå en kjøpt billett, som var ubrukt, i klagers app. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 26. august 2021 fordi han ikke kunne fremvise gyldig billett under
billettkontrollen. Klager skylder på at han er ukjent med systemet, da han ikke er fra
Østlandet. At man er ukjent med systemer er ingen grunn til å reise uten billett. 

Ruter viser til sine reisevilkår, punkt 3
"Passasjeren skal:
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører."

Ruter ser ingen grunn til frafall av dette gebyret.

Nemnda bemerker

Klager ble ilagt gebyr 26. august 2021 fordi han ikke kunne fremvise gyldig billett under
billettkontrollen.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, så vilkårene for å ilegge
gebyr var således til stede. I regelverket er det ingen unntak fra denne regel.

Klager har anført at han har liten viten om hvordan Ruterappen fungerer. Klager har
forklart at han bor på Vestlandet og kjenner lite til systemet i Oslo. Videre har klager
forklart at det lå en billett, som var ubrukt, i appen hans. 

Nemnda bemerker at den reisende selv har ansvar for å ha gyldig billett før påstigning.

Nemnda bemerker at det er den reisendes ansvar å gjøre seg kjent med hvordan man
kjøper billett. Nemnda har i sin praksis lagt til grunn at dette også gjelder om man ikke
har erfaring med å reise der man måtte befinne seg/ på aktuell strekning mv. Det er den
reisendes ansvar å sørge for gyldig billett ved reise med kollektiv transport.

Nemnda viser generelt til at det ikke er tilstrekkelig å ha kjøpt billetter, verken
papirbilletter eller elektroniske. Billettene må i tillegg aktiveres enten ved automater eller
lastes ned og bekreftes i mobilappen.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.