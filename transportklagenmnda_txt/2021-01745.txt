Vedtak i Transportklagenemnda - Fly

Sammendrag

Krav om refusjon av ubenyttede flybilletter grunnet ruteendring.

Dato
31.03.2022

Saksnummer
2021-01745

Tjenesteytere
Norwegian Air Shuttle

Klager har i det vesentlige anført

Klager (to personer) hadde kjøpt flybilletter med Norwegian fra Longyearbyen til Oslo for
reise den  6. september 2021. Pris 362 euro for to personer. 

Den 18. mars mottok klager informasjon om en mindre ruteendring på flyvningen, som
han aksepterte. 

Den 29. juni mottok klager en ny ruteendring som han ikke kunne akseptere.
Ankomsttiden i Oslo var nå hele fem timer senere enn den opprinnelige ankomsttiden. 

Klager valgte å avslå ruteendringen ved å kansellere reisen. Han har deretter krevet full
refusjon. Norwegian hevder klager har akseptert ruteendringen, dette medfører ikke
riktighet. 

Klager krever full refusjon av flybillettene med 362 euro.

Tjenesteyterne har i det vesentlige anført
Klager ble informert om ruteendring først den 18. mars, og igjen den 29. juni. Klager fikk
tilbud om å akseptere ruteendringene, bli ombooket, eller motta refusjon. Norwegian
har fremlagt dokumentasjon som viser at klager aksepterte ruteendringene. 

Etter at klager hadde akseptert ruteendringene kansellerte han bestillingen og søkte
refusjon. 

Basert på det faktum at klager godtok ruteendringene og valgte å kansellere bestillingen
selv, kan Norwegian ikke akseptere kravet om refusjon av billettene.

Nemnda bemerker

Norwegian har gjort to ruteendringer for klagers flygning - én i mars og én i juni. En
ruteendring innebærer kansellering av en avtalt flygning. Kansellering gir grunnlag for
standarderstatning etter EU-forordning 261/2004 artikkel 5 og 7 med mindre flyselskapet
kan bevise at passasjeren har fått informasjon om endringen minst 2 uker før planlagt
avgangstid. Basert på opplysninger i saken legger nemnda til grunn at klagers flyvninger
mellom Longyearbyen og Oslo ble kansellert mer enn 14 dager i forveien. Klager har
derfor ikke rett på standarderstatning i henhold til EU-forordning 261/2004 artikkel 5
nummer 1 bokstav c punkt i). Dette er heller ikke krevet.

Ved kansellering har klager rett på omruting eller refusjon, jf EU-forordning artikkel 8
nummer 1. Klager har krevet refusjon av billettene. 

Norwegian mener at klager aksepterte ruteendringen, og at han derfor ikke har
krav på refusjon av flybillettene. Dokumentasjonen Norwegian viser til, viser at
klager aksepterte den første ruteendringen (. mars), men nemnda mener at det ikke
fremgår av dokumentasjonen at klager aksepterte den andre ruteendringen (i juni).
Dokumentasjonen viser at klager kansellere bestillingen. 

I dette tilfellet har Norwegian sendt eposter til klager med informasjon om omruting
på nye flyvninger, og at dersom klager ikke svarer innen fem dager, så regnes den nye
reiseruten som akseptert. Spørsmålet for nemnda er om klager med dette er avskåret fra
retten til refusjon. 

Nemnda er av den oppfatning at klager ikke er avskåret fra retten til refusjon i dette
tilfellet. Aksept av et tilbud fordrer normalt en opptreden fra mottakeren side med
en angivelse av at tilbudet er godtatt. At mottakeren forholder seg passiv er ikke
tilstrekkelig. Norwegian kan etter nemndas syn ikke ensidig binde klager til å akseptere
den nye reiseruten ved å sette en frist for tilbakemelding slik flyselskapet har gjort i dette
tilfellet. Nemnda mener derfor at klager har sitt refusjonskrav i behold, selv om han ikke
svarte Norwegian innen fristen satt i deres epost, 

Nemnda anbefaler etter dette at Norwegian refunderer klagers ubenyttede flybilletter
med 362 euro.

Vedtak

Transportklagenemnda anbefaler at Norwegian refunderer klagers ubenyttede
flybilletter med 362 euro.