Vedtak i Transportklagenemnda - Fly

Sammendrag

Krav om kompensasjon/ny tur grunnet forsinket bagasje og ulempene dette medførte.

Dato
23.02.2022

Saksnummer
2021-01415

Tjenesteytere
Norwegian Air Shuttle

Klager har i det vesentlige anført

Klager reiste med Norwegian fra Trondheim til Antalya (via Oslo) den 24. og 25. august
2021. 

Da klager ankom Antalya oppdaget hun at hennes innsjekkede bagasje ikke hadde
kommet med på flyet. Bagasjen kom først frem på dag fire. Klager og hennes far skulle
kun være der i én uke.  De hadde pakket det viktigste i klager sin koffert. Klager er
kronisk syk, og nesten alle hennes medisiner, salver og diverse lå i bagasjen. Klager fikk
tak i noe av det i Tyrkia, men ikke alt. Fra onsdag til lørdag var hun ikke i form, da hun
ikke hadde alt hun trengte. Kofferten og dens innhold var sentral for at klager skulle få
en fin ferie.  Reisen ble isteden preget av frustrasjon, sykdom og sinne. 

Klager har fått dekket det materielle fra sitt forsikringsselskap.  Det er fremsatt krav om
kompensasjon fra Norwegian for feilen/hendelsen, slik at de kan få en ny reise.

Tjenesteyterne har i det vesentlige anført
Norwegian har tross oppfordring og påminnelse ikke fremmet tilsvar til
Transportklagenemnda.

Nemnda bemerker

Norwegian har ikke avgitt uttalelse til nemnda. Nemnda treffer da vedtak basert på
opplysningene som er fremkommet tidligere i saken, jf. transportklagenemndforskriften
§ 5-3 tredje ledd.

Flyselskapet er i henhold til luftfartsloven § 10-20 / Montrealkonvensjonen artikkel 19
ansvarlig for økonomisk tap som følge av forsinket bagasje. 

Klager fått dekket de materielle kravene av sitt forsikringsselskap. Hun har fremsatt
krav om en kompensasjon for ulempene den forsinkede bagasjen medførte, og som
reduserte hennes opplevelse av reisen. 

Flertallet (lederen og bransjerepresentantene) mener at ikke-økonomisk tap ikke har
erstatningsrettslig vern i norsk erstatningsrett, med mindre det finnes en særskilt
hjemmel for dette. Det gis i utgangspunktet kun erstatning for økonomisk tap. Verken
luftfartsloven § 10-20 eller Montrealkonvensjonen inneholder en særskilt hjemmel for
erstatning for ikke-økonomisk tap. Nemnda har forståelse for at forsinkelsen skapte
frustrasjon og ulemper for klager, men mener det likevel ikke foreligger noen hjemmel
for erstatning i et slikt tilfelle.

Mindretallet, forbrukerrepresentantene, er av en annen oppfatning og mener
luftfartsloven § 10-20 / Montrealkonvensjonen art 19 åpner for å tilkjenne
ulempeerstatning. Luftfartsloven er en kodifisering av Montrealkonvensjonen.
Luftfartslovens ordlyd i § 10-20 er «tap», mens Montrealkonvensjonens art. 19 (dansk
versjon) er «skade». Det legges til grunn at det ikke er tilsiktet en realitetsendring. Ved
forståelsen av konvensjonens og luftfartslovens innhold må EU-domstolens tolkninger
tillegges betydelig vekt. I sak C-63/09 «Click-air», note 22, la domstolen til grunn at
begrepet «damage» omfatter både ikke-økonomisk og økonomisk tap. Dette må etter
mindretallets syn også legges til grunn for luftfartsloven § 10-20 / Montrealkonvensjonen
art. 19. Mindretallet mener derfor at klagers manglende tilgang på medisiner i den
bortkomne bagasjen over 4 av totalt 7 dagers opphold, medførte at klagers opphold ble
såpass forringet at klager har lidt en betydelig ulempe. Etter mindretallets syn bør klager
innrømmes en kompensasjon på kr 1 500 for ikke-økonomisk tap.

Nemnda konkluderte deretter i tråd med flertallets oppfatning.

Forbrukerrepresentant Borgar fikk uventet forfall, og de øvrige medlemmene
fant det forsvarlig å behandle saken med bare én forbrukerrepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler ikke at klager gis medhold.