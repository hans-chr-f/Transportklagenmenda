Vedtak i Transportklagenemnda - Fly

Sammendrag

Gjenopptagelse pga. saksbehandlingsfeil.

Dato
16.02.2015

Saksnummer
381/14F (se FLYKN-2014-381-1 for tidligere avgjørelse)

Tjenesteyter
Novair

Nemnda bemerker:

Transportklagenemnda - fly behandlet klagen i møte 27. oktober 2014. Nemnda traff slikt
vedtak:

Transportklagenemnda - fly anbefaler at Novair utbetaler en standarderstatning på 600 euro
per person.

Nemnda besluttet å gjenoppta saken pga. en saksbehandlingsfeil fra nemndas side. Novair
var ikke gitt anledning til å uttale seg før nemnda traff sin avgjørelse.

Novair har nå uttalt seg i saken. Selskapet opplyser at årsaken til forsinkelsen var svært dårlig
vær på Oslo Lufthavn, som førte til at flyet måtte avises to ganger. Den andre avisingen
skyldtes at det oppsto en feil i ventilasjonsanlegget under den første avisingen. Den siste
avisingen ble forsinket, og det ble vurdert om man skulle sette inn et annet fly i stedet. Dette
ville imidlertid ta lengre tid. Novair har vedlagt bl.a. værrapporter fra flyplassen.

Det er på bakgrunn av de foreliggende opplysninger uklart for nemnda hvorfor flygningen ble
forsinket i over tre timer. Novair henviser til problemer ved ventilasjonsanlegget, som skal ha
oppstått ved første avising. Det er ikke nærmere redegjort for denne feilen. Den er heller ikke
dokumentert ved teknisk rapport, verkstedsrapport eller lignende.

Nemnda er etter en samlet vurdering av den oppfatning at Novair ikke har godtgjort at
forsinkelsen skyldtes en ekstraordinær omstendighet som ikke kunne unngås selv om alle
rimelige tiltak var truffet. Forsinkelsen gir etter dette rett til standarderstatning på 600 euro
per person. Nemnda anbefaler at Novair utbetaler standarderstatningen.

Vedtak:

Transportklagenemnda - fly anbefaler at Novair utbetaler en standarderstatning på 600 euro
per person.