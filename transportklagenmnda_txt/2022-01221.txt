Tjenesteyter følger ikke vedtaket i saken (07.06.2023)
Kommentar fra tjenesteyter:

Klager har opplyst om at Thai Smile ikke vil vurdere saken på nytt etter nemndas vedtak, og
fortsatt tilbyr 100 USD. 

Vedtak i Transportklagenemnda - Fly

Sammendrag

Krav om erstatning for utgifter som følge av forsinket
bagasje og erstatning for ødelagt/skadet koffert.

Dato
11.04.2023

Saksnummer
2022-01221

Tjenesteytere
SAS
Thai Airways

Klager har i det vesentlige anført

Klager reiste fra Kristiansand via Oslo, Zurich og Bangkok til Phuket. Han ankom i Phuket
18. mai kl. 10.35. Første strekning fra Kristiansand til Oslo ble operert av SAS. Siste
strekning fra Bangkok til Phuket ble operert av Thai Smile Airways. 

Klagers innsjekkede koffert kom ikke frem ved ankomst i Phuket 18. mai. Klager
opprettet PIR-rapport på flyplassen og fikk beskjed fra Thai Smile om at han skulle
rapportere til dem. 

Klager forteller at bagasjen hans kom fram 21. mai, uten at han mottok noen
oppdateringer eller informasjon underveis. Klager har pådratt seg utgifter til klær, sko
og hygieneartikler disse dagene. Klager forteller videre at kofferten var ødelagt ved
utlevering. Hjulene på kofferten var ødelagt og den hadde blitt utsatt for røff behandling. 

Klager sendte e-post med krav om erstatning for forsinket bagasje og skadet koffert
til Thai Smile 27. mai. Klager mottok svar fra Thai Smile 21. juni. Kravet ble avvist med
henvisning til deres vilkår der det var fremhevet at kundesenteret måtte informeres per.
telefon innen 7 dager etter mottak av skadet bagasje. Thai Smile skrev at forsinkelsen
hadde oppstått ved utreisen fra Kristiansand, og henviste klager til SAS for videre
klageprosess. 

Klager sendte så en skriftlig klage til SAS 22. juni. Også her ble klagers krav avvist. SAS
begrunnet avvisningen med at klagen var fremmet for sent, og at klager som gjelder
skadet bagasje må fremmes innen 21 dager etter at bagasjen ble skadet. Klager svarte
ved å vedlegge kopi av kravet innsendt til Thai Smile 27. mai. Klager ble deretter avvist
med henvisning til at det alltid er fraktføreren som frakter passasjeren til endelig
destinasjon som produserer bagasjerapporter og er ansvarlig for tap, både i forbindelse
med forsinket og skadet bagasje. Klager ble så anbefalt å kontakte Thai Smiles med
kravet sitt. 

Klager kontaktet igjen Thai Smile. Thai Smile tilbød å refundere USD 100 for forsinket
bagasje. Dette tilbudet ble avvist av klager. 

Klager krever 28420 baht/ca. 7950 kr i erstatning som følge av forsinket bagasje og
skadet/ødelagt koffert.

Tjenesteyterne har i det vesentlige anført
Thai Smile har ikke inngitt tilsvar til nemnda. 

Thai Smile har i svar til klager avvist kravet for skadet koffert med henvisning til sine
vilkår der det kommer frem at skade må rapporteres umiddelbart på flyplassen eller
informeres om over telefon til kundesenteret innen 7 dager fra mottak av kofferten. 
Thai Smile har senere tilbudt klager 100 USD i erstatning for forsinket bagasje.  

SAS har anført:

Klager har fremmet krav mot SAS der det kreves erstatning for forsinket bagasje med
kr. 7950,-. Bakgrunnen for kravet er at hans bagasje ble forsinket ved ankomst i Phuket.
Klager har fått avslag fra Thai og SAS med den forklaring at kravet er fremmet for sent.
Thai har til klager fremholdt at kravet er sendt til feil flyselskap, og anfører at kravet skal
til SAS.

Primært anføres det at det i henhold til gjeldende bransjepraksis er det siste flyselskapet
i billetten som skal ha ansvaret for forsinket eller forsvunnet bagasje, jf. IATA Resolusjon
780 artikkel 4.1.1. Det fremgår av klagers billetter at det var Thai Smile som var det siste
transporterende luftfartsselskap og det er således Thai som må ha ansvaret med å
erstatte klagers bagasje. SAS anfører at det ikke finnes hjemmel som kan anvendes på en
slik måte at SAS blir erstatningsansvarlig i dette tilfellet.

Subsidiært anfører SAS at kravet er fremsatt for sent, jf. luftfartsloven § 10-26 annet ledd.
Klager ankom Phuket den 18. mai 2022, og sendte ikke inn kravet til SAS før den 22. juni,
31 dager etter at klager ankom og 28 dager etter at bagasjen ble stilt til rådighet.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. Thai Smile har
ikke avgitt uttalelse til nemnda. 

Erstatning for skadet/ødelagt koffert:

Klager har fremmet krav om erstatning for ødelagt koffert. Klager oppgir at hjulene på
kofferten var ødelagt ved ankomst, og sier at kofferten ikke kan brukes. Han har fremlagt
kvittering som viser at koffertens nypris var 7500 baht. Klager oppgir at kofferten ble
kjøpt for to år siden. 

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Er
godset skadd eller delvis tapt, må mottakeren klage om det til fraktføreren «umiddelbart
etter at skaden eller tapet oppdages, og senest innen 7 dager for innskrevet reisegods og
14 dager for gods, regnet fra mottakelsen», jf. bestemmelsens annet ledd. SAS har anført
at klagen må rettes mot Thai Airways som siste fraktfører, og subsidiært anført at det er
klaget for sent. 

Nemnda mener at begge flyselskaper regnes som fraktførere, jf. luftfartsloven § 10-32.
Kravet kan da rettes mot begge. Det vises videre til Montrealkonvensjonen artikkel 36
nr. 3, der det fremgår at krav kan reises mot både første og siste fraktfører, og at begge
fraktførere er solidarisk ansvarlige for tapet. Fraktfører har ikke anledning til å fraskrive
seg ansvaret, jf. luftfartsloven § 10-22/Montrealkonvensjonen artikkel 26.

Klager har forklart at han fikk kofferten utlevert 21. mai 2022. Skriftlig klage om skaden
på kofferten ble sendt til Thai Smile den 27. mai 2022, og har da overholdt fristen på
syv dager. Klager har etter nemndas oppfatning levert klage om ødelagt koffert rettidig
overfor både Thai Smiles og SAS. 

Klager har vedlagt bilder av skaden på kofferten. Klager har også vedlagt skriftlig
uttalelse fra forhandler, Delsey Phuket, som uttaler at det er vanskelig å reparere hjulene
fordi de er smeltet/bøyd inn kofferten. I tillegg har foringen i kofferten revnet på en måte
som vil være mulig å reparere i en sybutikk, men det vil koste mer å få kofferten reparert
enn å kjøpe en ny. 

Nemnda mener at klager har sannsynliggjort at skaden på kofferten oppstod mens den
var i flyselskapets varetekt, og at den vanskelig kan repareres. Nemnda mener derfor det
er rimelig at flyselskapet utbetaler erstatning for ødelagt koffert. Klager skal ikke tjene på
skaden, det gjøres derfor fratrekk for alder og slitasje. Kofferten var to år gammel. Etter
fast nemndspraksis gjøres det fratrekk på 10 % per år. Nemnda mener at klager har krav
på 6075 baht/1 849 kr for ødelagt koffert. 

Erstatning for forsinket bagasje 

I henhold til luftfartsloven § 10-20/Montrealkonvensjonen art. 19 er fraktfører ansvarlig
for tap som følge av forsinket bagasje, med mindre flyselskapet kan godtgjøre at de og
deres folk har tatt alle forholdsregler som med rimelighet kan kreves for å unngå tapet,
eller at dette ikke har vært mulig for dem. 

Utlegg til for eksempel klær og toalettartikler som skyldes et nødvendig behov kan
passasjeren kreve erstattet, men passasjeren har et ansvar for å begrense utgiftene.
Klager har vist til at han har kjøpt inn klær, undertøy, sko, hygieneartikler og badetøy til
12 170 baht (ca. 3 656 kr). 

Det var èn person som hadde behov for klær og toalettartikler i to-tre dager.
Etter nemndas syn overstiger ikke det innkjøpte det som var nødvendig, og at
klager har overholdt sin tapsbegrensningsplikt. Nemndas flertall - lederen og
bransjerepresentantene - mener at de produktene som er kjøpt medfører en viss
berikelse for klager, fordi plaggene også kan brukes ved senere anledninger, og at
erstatningen derfor skal reduseres. Flertallet setter erstatningen for innkjøp gjort pga
forsinket bagasje skjønnsmessig til kroner 2500. 

Mindretallet – forbrukerrepresentantene – mener at det ikke foreligger grunnlag i saken
for å konkludere med at klager sitter igjen med en nevneverdig berikelse. Klageren har
kjøpt erstatningsgjenstander han trengte på ferie i varmt klima, som solhatt og flipflops
etc. Dette er gjenstander han opplyser å ha hatt i kofferten. Mindretallet kan ikke se at
klageren har behov for to av disse gjenstandene, eller at det er opplyst at han hadde
mulighet eller plass i bagasjen til å ta med de samlede gjenstandene hjem. Det er for
øvrig ikke anført at flyselskapet eller på annen måte brakt opp i saken at klageren sitter
igjen med en berikelse som følge av innkjøpte ting og klær. Mindretallet viker derfor
tilbake for å legge dette til grunn og mener at klageren har rett til full erstatning for
forsinket bagasje.

Klager krever også at fraktfører skal betale gebyr tilsvarende 2750 baht per. dag
kofferten var forsinket (totalt 8250 baht). Klager krever erstatning for ikke-økonomisk tap.
Nemnda mener at det ikke finnes noen hjemmel for dette kravet, og at det skal avslås. 

Nemnda konkluderte deretter i tråd med flertallets oppfatning, og mener at klager har
krav på 2500 kr for forsinket bagasje og 1849 kr for ny koffert. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Thai Smile og SAS betaler kroner 4349 til klager.