Vedtak i Transportklagenemnda
- Kollektivreiser

Sammendrag

Feil billettkategori - Honnørbillett

Dato
29.08.2019

Saksnummer
2019-01981

Tjenesteytere
Ruter

Klager har i det vesentlige anført

Klager reiste med T-banen fra Østerås til Nationaltheatret da han ble ilagt gebyr for ikke å
kunne legitimere sin rett til reise med honnørbillett. 

Klager hadde kjøpt honnørbillett fordi han ved en tidligere anledning ble fortalt av
en kontrollør at det var i orden å reise under den billettkategorien da han ikke fant
enkeltbillett med studentrabatt. Han forsøkte å forklare dette til kontrollørene da
han ble stoppet på T-banen, men de var klar på at dette ikke var godkjent og klager
opplevde tonen deres som småfrekk. For å rette opp feilen tilbød klager seg å kjøpe en
voksenbillett på stedet, men også dette ble avslått. 

Klager mener han ikke kan holdes ansvarlig for at Ruters personell har gitt han feil
informasjon og ber om at gebyret frafalles.

Tjenesteyterne har i det vesentlige anført
Klager ble ilagt gebyr på T-banen 6. april 2019 fordi han reiste med honnørbillett uten å
oppfylle kravene til å reise med en slik rabatt. 

Klager opplyser at han trodde at han kunne reise med honnørrabatt fordi han er student.
Grunnen til at han ikke finner studentbillett under enkeltbilletter er fordi en slik billett
ikke finnes. Studentbillett får man kun som 30-dagersbillett og den gir 40 prosent på
voksenpris. En honnørbillett gir 50 prosent på rabatt, men kan kun benyttes av de som er
honnør. 

Ruter ser i den oppgitte appen at det i hovedsak ligger enkeltbilletter for barn eller
honnør. Klager kan ikke benytte noen av disse billettkategoriene. Reiser han med
enkeltbillett må han kjøpe voksenbillett. 

Ruter merker seg klagers påstand om at selskapets personale ved flere anledninger skal
ha opplyst at han kan reise med honnørbillett, og synes dette høres merkelig ut. Ruter
har aldri hatt en slik praksis og personalet kjenner disse reglene. 

Det er kundens ansvar å sette seg inn i hvilke regler som gjelder, og at man er i god tro er
ikke grunn til å slippe gebyr. 

Ruter kan på bakgrunn av overnevnte ikke se noen grunn til å endre standpunkt i denne
saken.

Nemnda bemerker

Klager ble ved kontroll på T-banen 6. april 2019 ilagt gebyr fordi han reiste med
honnørbillett uten å oppfylle kravet til en slik rabatt.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda bemerker at klager viste honnørbillett hvilket han ikke var berettiget til å bruke.
Vilkårene for å ilegge gebyr var dermed til stede. 

Nemnda viser til Ruters redegjørelse om at det ikke eksisterer enkeltbilletter for
studenter. Nemnda finner ikke sannsynliggjort at klager ved flere anledninger har fått
opplyst fra ansatte i Ruter at dette var i orden å kjøpe honnørbillett i stedet.   

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.