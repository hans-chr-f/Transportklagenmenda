Vedtak i Transportklagenemnda - Fly

Sammendrag

Krav om erstatning for utgift til ombooking av
separate tilslutningsbilletter som følge av ruteendring.

Dato
20.09.2021

Saksnummer
2020-03448

Tjenesteytere
Norwegian Air Shuttle

Klager har i det vesentlige anført

Klager og hans medreisende, totalt tre personer, hadde billetter med Hawaiian Airlines
for en reise fra Honolulu til Los Angeles den 29. mars 2020. De skulle ankomme Los
Angeles kl. 16.10. Fra Los Angeles skulle de reise med Norwegians flyvning DY7084 til
Oslo kl. 20.30 og videre til Bodø med DY350 den 30. mars kl. 17.45. Den 30. november
2019 fikk klager varsel om en ruteendring på flyvningen fra Los Angeles til Oslo der ny
avreisetid var satt til kl. 16.15, altså 4 timer og 15 minutter tidligere enn planlagt. Klager
måtte derfor endre billettene med Hawaiian Airlines fra Honolulu til Los Angeles til en
dag tidligere avreise. For denne endringen betalte klager 200 USD pr. pers., totalt 600
USD = NOK 6233,49. 

Klager henvendte seg til Norwegian for dekning av denne utgiften, men fikk beskjed om
at behandling av hans krav om erstatning for merkostnader for endring av Hawaiian
Airlines-billettene måtte skje etter at reisen var gjennomført. Den 13. mars 2020 fikk
klager beskjed om at flyvningen fra Los Angeles var kansellert som følge av covid-19
pandemien og at nytt tilbud om flyvning ville være fra Fort Lauderdale til Oslo. Reisen
kunne dermed ikke gjennomføres. Den 2. april sendte klager inn krav om erstatning
for utgiften til endring av Hawaiien Airlines-billettene. I svaret fra Norwegian som
klager mottok den 15. oktober 2020, avviser de kravet og viser til at flyvningen fra Los
Angeles ble kansellert som følge av covid-19 og at dette betegnes som en ekstraordinær
begivenhet i henhold til EU-forordning 261/2004 og dermed ikke gir grunnlag for
erstatning. 

Klager tok så kontakt med Norwegian igjen og viste til at kravet om erstatning gjelder en
ruteendring som oppsto lenge før covid-19 pandemien brøt ut og at Norwegian hadde
bedt ham vente med å sende inn sitt krav til etter at reisen var gjennomført. At reisen
senere ble kansellert som følge av pandemien, har ingen betydning for klagers krav. 

Klager fastholder sitt krav om erstatning på NOK 6233,49 for endring av billetter med
Hawaiian Airlines.

Tjenesteyterne har i det vesentlige anført
Norwegian har tross oppfordring ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både faktiske
og rettslige sider av saken. Norwegian har tross oppfordring unnlatt å svare nemnda.
Dersom partene ikke benytter seg av sin adgang til å uttale seg, kan nemnda likevel
treffe vedtak på grunnlag av de opplysninger som er fremkommet tidligere i saken, jf.
transportklagenemndforskriften § 5-3, tredje ledd. 

I denne saken hadde klager booket to separate reiser, med separate bookingnumre. I et
slikt tilfelle mener nemndas flertall (lederen og bransjerepresentantene) at ett flyselskaps
endringer i rute ikke påvirker ansvaret for at de øvrige flyvningene lar seg gjennomføre.
Dette er nettopp bakgrunnen for at man bør kjøpe sammenhengende reiser. Det kan
hende det er billigere å ikke kjøpe sammenhengende reiser, men det påvirker også
risikoen for den reisende. Etter flertallets mening er klagers merutgifter ikke påregnelige
for dem og Norwegian er ikke ansvarlig for merutgiftene klager har hatt. 

Mindretallet (forbrukerrepresentantene) mener at Norwegian er ansvarlige i denne
saken. Det er ikke grunnlag for standarderstatning etter EU-forordning 261/2004 fordi
passasjeren fikk beskjed om ruteendringen mer enn to uker før avgang. Mindretallet
mener at klager har krav på erstatning etter luftfartsloven for utgiftene til ombooking,
fordi disse utgiftene oppsto som følge av Norwegians ruteendring. At flyvningen senere
ble kansellert som følge av covid-19 har etter mindretallets oppfatning ingen betydning
for vurderingen av klagers krav. Mindretallet anbefaler at Norwegian erstatter klagers
krav med NOK 6233,49.

I tråd med flertallets begrunnelse anbefaler nemnda at klager ikke gis medhold. Vedtaket
er fattet med den dissens som fremgår over.

Vedtak

Transportklagenemnda anbefaler at klager ikke gis medhold.