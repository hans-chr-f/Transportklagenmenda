Vedtak i Transportklagenemnda - Fly

Sammendrag

Krav om refusjon av skadet innsjekket bagasje.

Dato
10.03.2020

Saksnummer
2019-01378

Tjenesteytere
SAS
Avinor

Klager har i det vesentlige anført

Klager reiste fra Oslo til Trondheim den 15. mars 2019 med SK354. Han hadde sjekket
inn og sendt en motorsag som spesialbagasje. Sagen var nesten ny, kun brukt noen få
ganger. Da klager ankom Trondheim var esken saga var pakket i revet opp, og inni esken
lå en lapp om at saga var fjernet uten noe mer informasjon. 

Klager kontaktet ankomstservice med en gang, men her ble han nektet PIR (Property
Irregularity Report) med den begrunnelse at det lå en lapp i esken fra dem som hadde
fjernet saga. Etter en del frem og tilbake på telefon fikk han likevel til slutt skrevet ut en
PIR.   

Klager hadde på forhånd sjekket reglementet som sa at man kan sende ting som har
inneholdt drivstoff så lenge det er rengjort. Klager plukket derfor saga fra hverandre og
rengjorde den grundig. Til tross for dette har saga blitt fjernet og destruert i følge Avinor. 

Klager stiller seg kritisk til hvorfor han ikke ble ringt opp før saga ble destruert. 

Klager krever erstatning for saga. Verdien på saga var ca kroner 8 000.

Tjenesteyterne har i det vesentlige anført
SAS har i det vesentlige anført:

SAS mener klager har fremmet kravet for sent. Etter luftfartsloven § 10-26 annet ledd må
passasjeren sende en skriftlig klage til selskapet innen syv dager etter at tapet oppdages.
Klager oppdaget at sagen var borte da han ankom Værnes lufthavn. SAS finner det noe
underlig at klager først tok kontakt med ankomstservice seks dager senere den 21.
mars. Han mottok da en PIR (Property Irregularity Report). Nederst på denne rapporten
kommer det frem at det må sendes skriftlig klage til selskapet og at en PIR alene ikke
er erkjennelse av ansvar. Først den 25. mars, ti dager etter flyvningen, mottok SAS en
skriftlig klage. 

Vedrørende sagen er det Avinor som må kontaktes. Ved alle norske lufthavner er det
Avinor og deres underleverandører som besørger skanning og sikkerhetssjekk av både
håndbagasje og innsjekket bagasje. SAS viser til Avinors hjemmesider hvor det kommer
frem at beholdere for drivstoff kan sendes i innsjekket bagasje så lenge beholderen er
helt ny og aldri har inneholdt drivstoff. 

SAS kan ikke imøtekomme klagers krav. 

Avinor har i det vesentlige anført:

På Avinors hjemmeside (Avinor.no) med informasjon til passasjerer står det under
«Baggage regulations for the EU and EEA» at “Fuel containers that have contained
fuel” ikke er tillat å medbringe på flyreise. Det er således ikke slik at beholdere kan
medbringes fordi de er rengjort, slik klager anfører. Det kan i denne sammenheng ikke
forventes at beholderen for brenselstoff demonteres fra motorsaga i forbindelse med
sikkerhetskontrollen, og hele maskinen ble derfor destruert.

Avinors som lufthavnoperatør yter bistand til flyselskapene i oppgaven med å identifisere
DG (Dangerous Goods) som i henhold til regelverk ikke er tillat å medbringe i bagasje av
hensyn til flysikkerheten. Avinor ser det altså slik at det er SAS som er rett adressat for
krav om erstatning i dette tilfellet, men at både kontrollen og destruksjonen utført av
Avinor for SAS har vært rettmessig og ikke gir grunnlag for krav fra klager.

Avinor kan ikke imøtekomme klagers krav.

Det vises for øvrig til Avinors brev.

Nemnda bemerker

Ved bestilling av en flyreise på internett, er det viktig å undersøke vilkårene nøye før
bestilling av flyreisen bekreftes. Når tilbudet er akseptert, er avtalen bindende. 
På Avinors hjemmeside står det under bagasjeregler at det av sikkerhetsmessige årsaker
er restriksjoner for frakt av gjenstander som har inneholdt drivstoff. Det er tatt klart
forbehold om at personalet på flyplassen har rett til å beslaglegge gjenstander som de
mener kan utgjøre en sikkerhetsmessig risiko på flygningen. 
Når en kunde gjør en feil som i dette tilfellet, har han ingen rettigheter utover det avtalen
gir anvisning på.

Nemnda finner etter dette at klager ikke gis medhold i sitt krav.

Vedtak

Transportklagenemnda-fly kan ikke anbefale at klager gis medhold.