Vedtak i Transportklagenemnda - Fly

Sammendrag

Krav om refusjon av endringsgebyr etter kansellering.

Dato
14.10.2024

Saksnummer
2024-00926

Tjenesteytere
KILROY Norway A/S
KLM

Klager har i det vesentlige anført

Klager (to personer) hadde bestilt en reise med KLM hos Kilroy for reise t/r Torp - San
Jose (Costa Rica) den 8. mars 2024, pris NOK 22 442. 
Klager måtte av personlige grunner endre reservasjonen og betalte NOK 11 586 i
endringsgebyr.

I ettertid ble reisen kansellert av KLM. Klager har kun mottatt billettprisen NOK 22 442 i
refusjon + NOK 4 620. 

Klager krever også endringsgebyret refundert NOK 11 586, med fradrag av allerede
utbetalt beløp NOK 4 620.

Tjenesteyterne har i det vesentlige anført
Kilroy har i det vesentlige uttalt:

Kilroy har refundert billettprisen med NOK 22 442. KLM har i tillegg refundert NOK 4 620
som nå også er tilbakebetalt til klager.
KLM kan ikke refundere for endringen av billetten, da den er ikke refunderbar ifølge
reglene til flyselskapet.

KLM har i det vesentlige uttalt:

Klager hadde opprinnelig booket tur/retur billett med reisebyrået Kilroy Travels. Reisen
var opprinnelig fra Sandefjord Torp til San Jose via Amsterdam for perioden 24. mars - 3.
april 2024.

Klager endret reisedatoer til 26. september - 13. oktober 2024 og betalte endringsgebyr
på NOK 11 586. 

KLM avsluttet deretter reisetilbudet fra Sandefjord Torp, og klagers returreise ble derfor
endret til Oslo Gardermoen. Denne endringen ble innført i januar, mer enn 14 dager i
forveien. I dette tilfellet har man derfor ikke krav på standarderstatning i henhold til EU-
forordning 261/2004.

Da klager har bestilt reisen via et reisebyrå, bes hun henvende seg dit for spørsmål om
refusjon.

Nemnda bemerker

En ruteendring innebærer kansellering av en avtalt flygning. Kansellering gir grunnlag
for standarderstatning etter EU-forordning 261/2004 artikkel 5 og 7 med mindre
flyselskapet kan bevise at passasjeren har fått informasjon om endringen minst to uker
før planlagt avgangstid, eller med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige
tiltak var truffet. Dette gjelder enten flyreisen er kjøpt direkte fra flyselskapet eller fra en
formidler, jf EU-domstolens dom av 11.05.2017 (Krijgsman - SLM). 

Klager ble informert om ruteendringen mer enn to uker før avreise, og ble tilbudt en
gjennomførbar ombooking, nemnda kan etter dette ikke anbefale at klager gis medhold i
krav om standarderstatning. Dette er heller ikke krevet. 

Klager krever refusjon av endringsgebyret hun betalte for å endre avreisedatoer.

KLM henviser til klager til reisebyrået Kilroy. Kilroy hevder endringsgebyret ikke er
refunderbart i henhold til flyselskapets regler og vilkår. 

Nemnda bemerker at verken Kilroy eller KLM har fremlagt kopi av vilkårene. 

Nemnda viser til klagers e-post til Kilroy av 26. februar hvor hun skriver at hun betalte
NOK 34 028 for reisen, og videre til Kilroys svar til klager av 27. februar 2024 hvor det
kommer frem at hele billettbeløpet er refunderbart. Nemnda har etter dette kommet til
at Kilroy ved dette har disponert på en slik måte at klager har et berettiget krav på slik
refusjon. Kilroy anbefales etter dette å refundere også endringsgebyret på NOK 11 586.
NOK 4 620 som allerede er utbetalt kommer til fradrag.

Vedtak

Transportklagenemnda anbefaler at Kilroy utbetaler NOK 6 966 til klager.