Vedtak i Transportklagenemnda - Fly

Sammendrag

Krav om refusjon av flybilletter grunnet kansellering som følge av covid-19 pandemien.

Dato
12.10.2021

Saksnummer
2021-00535

Tjenesteytere
Norwegian Air Shuttle
Seat24.no

Klager har i det vesentlige anført

Klager (to personer) hadde bestilt billetter hos reiseselskapet Flybillet.dk fra Kirkenes til
København via Oslo med Norwegian for reise 22. september 2020.  

Den 2. september ble klager informert om at reisen var kansellert grunnet covid-19
pandemien.  

Klager krever full refusjon av flybillettene DKK 2 262.

Tjenesteyterne har i det vesentlige anført
Norwegian har ikke avgitt uttalelse til nemnda. 

Flybillet.dk har i det vesentlige anført:

Flybillet.dk har på klagers vegne sendt inn en refusjonssøknad til Norwegian.
Flyselskapet har ikke svart på søknaden. Om flyselskapet skulle komme til å refundere
klagers billetter, vil Flybillet.dk overføre beløpet til klager.

Nemnda bemerker

Klager har i denne saken ikke rett på standarderstatning fordi klager fikk beskjed om
kanselleringen mer enn to uker før avreise, jf. EU-forordning 261/2004 artikkel 5 nummer
1 bokstav c) i). Standarderstatning er heller ikke krevet.

Ved kansellering fra flyselskapets side har passasjerene rett på refusjon hvis de velger
det, jf. EU-forordningen artikkel 5 jf. artikkel 8. Klager har i denne saken krevd refusjon.

Reisen er kjøpt via et reisebyrå. Det er imidlertid flyselskapet, og i dette tilfellet
Norwegian, som er ansvarssubjekt etter EU-forordning 261/2004. 

Norwegian har gjennomgått en restruktureringsprosess i Irland og i Norge etter
midlertidig lov om rekonstruksjon, og Oslo tingrett avsa 12. april 2021 kjennelse om
stadfestelse av rekonstruksjon med tvangsakkord. Fristdagen er satt til å være 18.
november 2020. Dette innebærer at krav mot Norwegian som har oppstått før 18.
november 2020 ikke vil gjøres opp fullt ut, men behandles på lik linje med andre
uprioriterte krav. Slike usikrede kreditorer vil motta en gitt prosent av det opprinnelige
kravet de hadde. Dette omfatter også forbrukeres refusjonskrav.

Norwegian har oppgitt til nemnda at alle krav på refusjon som er oppstått før 18.
november 2020 er registrert i selskapets register for utbetalinger og vil bli håndtert i tråd
med rekonstruksjonsplanen. Nemnda legger til grunn at dette også gjelder kravet fra
klager.

Vedtak

Transportklagenemnda anbefaler at Norwegian Air Shuttle refunderer til klager i henhold
til rekonstruksjonsplanen for selskapet.