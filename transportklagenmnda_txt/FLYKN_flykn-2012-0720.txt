Vedtak i Transportklagenemnda - Fly

Sammendrag

Krav om standarderstatning grunnet kansellering,
samt krav om erstatning for ødelagt bagasje.

Dato
08.04.2013

Saksnummer
720/12F

Tjenesteyter
Air Berlin

Krav om standarderstatning grunnet kansellering, samt krav om erstatning for ødelagt
bagasje.

Klager har i det vesentlige anført:

Klager skulle reise fra Bangkok til Oslo via Abu Dhabi og Berlin den 21. juni 2012. Videre hadde
klager bestilt billett med Norwegian fra Oslo til Alta via Tromsø.

AB7495 fra Abu Dhabi til Berlin ble kansellert, og klager ankom Oslo 9 timer forsinket. Klager
mistet sin videreforbindelse med Norwegian og måtte kjøpe ny billett med et annet selskap.

Klagers bagasje ble også forsinket og først levert den 25. juni. Klager oppdaget da at hans
koffert var skadet.

Klager krever standarderstatning 600 euro for kansellering av AB7495, samt 140 euro for
ødelagt og forsinket bagasje.

Air Berlin har i det vesentlige anført:

AB7495 ble dessverre kansellert som følge av flyinspeksjon. Hendelsen var uunngåelig. Klager
ble booket om til neste ledige avgang, og fikk mat og drikke i ventetiden.

Air Berlin har bedt klager sende inn dokumentasjon for å vurdere erstatning for skadet
bagasje, men kan ikke imøtekomme hans krav utover dette.

Det vises for øvrig til Air Berlins brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Air Berlin har oppgitt at årsaken til kanselleringen var en flyinspeksjon. Air Berlin har ikke
nærmere redegjort for eller dokumentert hva dette innebærer. Selskapet har følgelig ikke
godtgjort at innstillingen skyldtes en ekstraordinær omstendighet som ikke kunne vært
unngått selv om alle rimelige tiltak var truffet. Klager har etter dette rett til standarderstatning
på 600 euro.

Anvendelsen av EU forordningen berører ikke en passasjers rett til ytterligere erstatning på
annet grunnlag.

Kanselleringen førte til at klager ble forsinket med den følge at han ikke rakk sin
videreforbindelse. Klager måtte kjøpe nye billetter.

Air Berlin er i henhold til Montrealkonvensjonen artikkel 19 ansvarlig for tap som følge av
forsinkelse, med mindre selskapet godtgjør at det har tatt alle forholdsregler som med
rimelighet kan kreves for å unngå tapet, eller dette ikke har vært mulig for dem. Air Berlin har
i dette tilfellet ikke godtgjort at det har tatt alle forholdsregler for å unngå tapet eller at dette
ikke har vært mulig for dem. De er følgelig ansvarlig for tap klager ble påført som følge av
forsinkelsen.

I henhold til EU forordningens artikkel 12 skal standarderstatning etter EU forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU forordningen
annen erstatning, utbetales kun standarderstatningen. Det er tilfelle i denne saken.

Det er ikke bestridt at klagers koffert ble forsinket. Det er heller ikke bestridt at den kom frem i
beskadiget tilstand. EU-forordningen har ingen bestemmelser om erstatning i slike tilfelle. Det
følger imidlertid av Montrealkonvensjonen artikkel 17 at flyselskapet er erstatningsansvarlig
for beskadiget bagasje. Det følger videre artikkel 19 at flyselskapet er ansvarlig for skade som
passasjeren påføres som følge av forsinket bagasje. Med skade menes så vel økonomisk som
ikke-økonomisk tap, jf. EU-domstolens dom av 6. mai 2010, Walz-Clickair. Flyselskapet har ikke
anledning til å begrense passasjerens rettigheter etter disse bestemmelser, jf. artikkel 26.

Klager har ikke spesifisert eller underbygget sitt tap. Nemnda finner således ikke å kunne
anbefale en konkret erstatningssum.

Vedtak:

Transportklagenemnda - fly anbefaler at Air Berlin utbetaler en erstatning på 600 euro samt
erstatter klagers dokumenterte tap som følge av beskadiget og forsinket bagasje.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Amine Bekkan Hansen, Norwegian Air Shuttle ASA

Anders Vattekar, Air France KLM