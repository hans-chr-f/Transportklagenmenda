Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
27.05.2014

Saksnummer
622/13F

Tjenesteyter
British Airways

Klager har i det vesentlige anført:

Klagerne skulle reise fra Stavanger til Miami via London den 23. mars 2013 kl. 11:40. BA745
ble kraftig forsinket slik at klagerne mistet sin videreforbindelse med BA205. Klagerne skulle
rekke et skip dagen etter med avgang kl. 13:00, som skulle ta de på cruise i Karibien.

Etter mange timers venting ble klagerne booket om til via Buenos Aires i et håp om og nå
skipet. Da klager ankom Miami den 24. mars kl. 18:30 var skipet gått. Klagerne overnattet i
Miami en natt, fløy til Jamaica og overnattet to netter der før båten ankom den 27. mars, og
klager kunne gå om bord.

Klagerne er over 80 år. Det er svært betenkelig å omrute eldre passasjerer på en rute fra
London til Miami som tar til sammen et døgn.

Klager krever erstatning for utgifter til mat, ubenyttet forhåndsbetalt hotell og avkortet cruise
med til sammen kroner 29 287.Videre krever klager standarderstatning 600 euro per person i
henhold til EU-forordning 261/2004.

Det vises for øvrig til klagers brev.

British Airways har i det vesentlige anført:

BA745 ble forsinket som følge av dårlige værforhold, det vises til fremlagt værrapport.
Hendelsen er ikke kompensasjonsberettiget da forsinkelsen ble forårsaket av ekstraordinære
omstendigheter utenfor British Airways kontroll.

I henhold til British Airways regler og vilkår kan passasjerer som blir utsatt for forsinkelse på
mer enn fem timer enten velge å avbryte reisen mot full refusjon, eller bli ombooket til neste
ledige avgang. Klager valgte sistnevnte. Det var ikke ledig med neste direkte fly med British
Airways. Avgang via Buenos Aires med BA245 var tidligste mulige omruting fra London til
Miami.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet.

På grunnlag av ovennevnte og fremlagt dokumentasjon kan British Airways ikke imøtekomme
klagers krav om standarderstatning. Flyselskaper ønsker å refundere klagers utgifter i
ventetiden mot originale kvitteringer, men kan dessverre ikke imøtekomme krav om refusjon
av andre utgifter utover dette.

Det vises for øvrig til British Airways brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda legger på bakgrunn av de foreliggende opplysninger til grunn at vanskelige
værforhold førte til at klagerne ikke rakk videreforbindelsen i London. Dette er å anse som en
ekstraordinær omstendighet. Forsinkelsen kunne ikke unngås selv om alle rimelige tiltakvar
truffet, og forsinkelsen gir følgelig ikke rett til standarderstatning etter EU-forordningen.

Anvendelse av EU-forordningen berører ikke en passasjers rett til erstatning på annet
grunnlag. Flyselskapet er i henhold til luftfartsloven § 10-20/Montrealkonvensjonen artikkel
19 ansvarlig for tap som følge av forsinkelse, med mindre selskapet godtgjør at det har tatt
alle forholdsregler som med rimelighet kan kreves for å unngå tapet, eller dette ikke har vært
mulig for dem. Med tap regnes så vel økonomisk som ikke-økonomisk tap, jf. EU-domstolens
dom av 6. mai 2010, Walz-Clickair (C-63/09).

British Airways har anført at den valgte omruting var den som brakte klagerne tidligst til
reisemålet. Nemnda har ikke mulighet til å etterprøve dette. Nemnda er på bakgrunn av de
foreliggende opplysninger av den oppfatning at forsinkelsen ikke gir rett til erstatning etter
luftfartsloven/Montrealkonvensjonen.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.