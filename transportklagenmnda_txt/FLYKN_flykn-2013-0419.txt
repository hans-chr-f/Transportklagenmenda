Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
04.11.2013

Saksnummer
419/13F

Tjenesteyter
Vueling

Krav om standarderstatning grunnet forsinkelse.

Klager har i det vesentlige anført:

Klager skulle reise fra Bergen til Barcelona den 30. juni 2013 kl. 15:55 med VY8515. Flyet ble
forsinket grunnet teknisk feil.

Klager ble innlosjert på hotell og booket om til dagen etter.

Klager krever standarderstatning 400 euro per person i henhold til EU-forordning 261/2004.

Vueling har ikke fremkommet med bemerkninger til kravet eller anførslene.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Vueling ved nemndas e-post av 17. juli 2013 med frist til 11. september
2013 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Vueling har i e-post av 26. juli 2013 gitt en generell orientering om passasjerenes rettigheter i
tilfelle der de velger ikke å vente på det forsinkede flyet. Vueling har ikke kommentert klagers
opplysninger, anførsler og krav. Nemndas avgjørelse treffes på bakgrunn av de foreliggende
opplysninger.

Nemnda legger på bakgrunn av de foreliggende opplysninger til grunn at flygningen ble
forsinket med 16 timer.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Vueling har ikke gitt noen nærmere opplysninger om forsinkelsen. Det er heller ikke fremlagt
dokumentasjon om hendelsen. Vueling har følgelig ikke godtgjort at forsinkelsen skyldtes
en ekstraordinær omstendighet som ikke kunne vært unngått selv om alle rimelige tiltak var
truffet. Klagerne har etter dette rett til en standarderstatning på 400 euro per person.

Vedtak:

Transportklagenemnda-fly anbefaler at Vueling utbetaler en standarderstatning på 400 euro
per person.

Vedtaket var enstemmig.