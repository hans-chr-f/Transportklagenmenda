Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
21.09.2022

Saksnummer
2022-01105

Tjenesteytere
Widerøe
Fred. Olsen Travel

Klager har i det vesentlige anført

Klager skulle reise fra Ålesund med WF457 kl. 15:45 via Bergen med WF398 kl. 17:20,
ankomst i Aberdeen kl. 17:20 den 9. mai 2022. Billetten var kjøpt hos Fred. Olsen Travel. 
Det ble gitt beskjed om kansellering samme dag som avreisen skulle finne sted og klager
ble omrutet til:
WF0547 09May22 19:55 BGO-SVG Arr: 20:30
WF0362 10May22 08:05 SVG-ABZ Arr: 08:20 

Da klager ankom Aberdeen mer enn tre timer forsinket krever klager standarderstatning
i henhold til EU-forordning 261/2004.

Tjenesteyterne har i det vesentlige anført
Widerøe har ikke inngitt tilsvar i saken.

Fred. Olsen Travel har kontaktet sin kunde for innspill i hendelsesforløpet. De har lagt
ved en kopi av opprinnelig reiserute og her viser de til at rute Bergen – Aberdeen har
blitt endret til Bergen via Stavanger til Aberdeen. Kunden fikk ikke hotell i Bergen da alt
var fullt, men mottok voucher til mat på NOK 150. I Stavanger mottok klager hotell og
voucher til mat på NOK 150.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Widerøe har tross oppfordring unnlatt å svare nemnda.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. Værforhold som
påvirker flytrafikken kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret. Det er flyselskapet som
må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå kanselleringen. 

Widerøe har ikke svart nemnda og har dermed ikke godtgjort at kanselleringen skyldtes
ekstraordinære omstendigheter som ikke kunne vært unngått. Klager har etter nemndas
syn derfor krav på standarderstatning på 250 euro.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd standardkompensasjon eller annen erstatning, og fra 7 dager etter at klager
har krevd refusjon.

Vedtak

Transportklagenemnda anbefaler at Widerøe utbetaler standarderstatning på 250 euro.