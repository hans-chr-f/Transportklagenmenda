Vedtak i Transportklagenemnda - Fly

Sammendrag

Krav om refusjon av ekstra utgifter.

Dato
12.09.2023

Saksnummer
2022-03051

Tjenesteytere
SAS
Egyptair
Mytrip

Klager har i det vesentlige anført

Klager hadde kjøpt reise hos Mytrip med reise fra Oslo via København til Kairo den 22.
august 2022 med flyselskapene SAS og Egyptair. 
På avreisedagen sjekket klager inn hos SAS på Gardermoen, viste frem visum og reiste til
København. 

I København fikk klager beskjed om at han ikke fikk reise videre, og måtte hente ut sin
bagasje. Dette fordi innsjekkingspersonalet i København hadde mottatt beskjed fra
innsjekk på Gardermoen om at klager ikke hadde gyldig visum. 

Da klager viste frem sitt visum til innsjekkingspersonalet i København, fikk han bekreftet
at visumet var gyldig og at SAS på Gardermoen hadde gjort en feil. Det var da for sent å
reise, da klager ikke rakk flyet videre. 

Klager måtte kjøpe nytt visum til NOK 15 951. Det første visum ble annullert fordi det kun
er gyldig på et bestemt tidspunkt etter avtale med Egyptair. Dersom man ikke reiser med
den bestemte flyvningen, må man kjøpe nytt visum. 

Klager måtte kjøpe ny flybillett til NOK 7 664 som han krever refundert, samt gebyr for
bagasje NOK 691. 

Videre krever klager refusjon av hotellutgifter i Kairo til USD 181 (NOK 1 934) som han
ikke fikk benyttet. Da klager innså at han ikke ville komme seg videre på opprinnelig
billett fra København, så kansellerte han hotellet.  

Klagers krav er følgende:

Nytt visum NOK 15 951
Ny flybillett NOK 7 664
Gebyr for bagasje NOK 691
Hotell i Kairo NOK 1 934

Tjenesteyterne har i det vesentlige anført
Mytrip har anført at klager booket en enkel reise for en person den 16. august 2022 på
Mytrip sin hjemmeside med utreise den 22. august fra Oslo via København til Kairo. Fra
Oslo til København med SAS og København til Kairo med Egyptair.

Mytrip ønsker å påpeke at de ikke har noe ansvar vedrørende gjennomføringen av selve
reisen, og har ikke sviktet sin rolle som formidler vedrørende utstedelse av klagers
billett som har vært gyldig for reise. Klager har ikke vært i kontakt med Mytrip på noen
tidspunkt angående denne reisen. Det bemerkes at flyselskapet, SAS, la inn en merknad
i klagers flybestilling hvor det fremgår «DUE CHECK IN MISTAKE IN OSL». Det har blitt
utsted ny billett av SAS til klager fra København via Paris til Kairo. 

Mytrip kan ikke imøtekomme klagers krav. 

Egyptair har anført at da SAS som den første transportøren må sjekke bagasjen hele
veien til den endelige destinasjonen. Egyptair er det andre transportselskapet, og har
ingenting med denne feilen å gjøre. 

SAS har i det vesentlige uttalt: 

Klager ble feilaktig sjekket inn kun til København. Klager ble derfor kostnadsfritt booket
om til ny avgang via Paris. 

Klager hevder videre at han måtte kjøpe nytt visum for NOK 15 000, men SAS stiller seg
uforstående til dette. Kvitteringen klager har fremlagt viser at han kjøpte visumet den 2.
august, 20 dager før avreise.

Nemnda bemerker

I denne saken er det ikke fremmet krav om standarderstatning. Etter fast nemndspraksis
vurderer likevel nemnda om klager har krav på standarderstatning. Dette fremkommer
også i nemndas brev til flyselskapet ved oversendelse av klagen.

Dersom passasjerer nektes ombordstigning mot sin vilje, skal flyselskapet i henhold
til EU-forordning 261/2004 artikkel 4 umiddelbart gi dem erstatning i samsvar med
forordningens artikkel 7, samt assistere dem i samsvar med artikkel 8 og 9, det vil si
tilby refusjon av billetter eller omruting snarest mulig til bestemmelsesstedet, samt
tilby passasjerene måltider og forfriskninger som står i rimelig forhold til ventetiden og
eventuelt hotellinnkvartering om nødvendig.

Det er ikke bestridt at klager ble feilaktig sjekket inn kun til København, som gjorde
at han ikke rakk sin videreforbindelse. Nemnda anbefaler etter dette at SAS utbetaler
standarderstatning til klager med EUR 600. 

Klager har krever refusjon ny flybillett og bagasjegebyr.

SAS hevder klager ble ombooket kostnadsfritt, og har fremlagt kopi av klager
bookinghistorikk som underbygger uttalelsen. Klager hevder han måtte kjøpe ny
flybillett, men at han har mistet kvitteringen. Klager har oversendt kopi av det han hevder
er den nye billetten, men bookingnummeret viser at dette er den originale billetten
med bookingnummer RKH47G. Uten kopi av kvittering på ny flybillett, kan nemnda ikke
anbefale at klager gis medhold i refusjon av denne. Klager har fremlagt kopi av kvittering
for bagasje til NOK 691. Nemnda anbefaler at SAS refunderer dette beløpet til klager. 

Klager har videre krever refusjon av nytt visum. Nemnda kan ikke se at klager har
sannsynliggjort at den nektede ombordstigningen ledet til krav om nytt visum og ekstra
utgifter til slikt visum.

Klager har videre krevet refusjon av utgifter til hotell i Kairo. Nemnda kan ikke se
at klager har krav på erstatning for utgifter til hotell fra 22. august til 23. august, da
klager ankom Kairo natt til den 23. august. At klager kansellerte hotellet før han ble
booket om, kan flyselskapet etter nemndas syn ikke lastes for. Standarderstatningen er
uansett ment å dekke både økonomisk og ikke-økonomisk tap. Standarderstatningen
overstiger utgiftene til tapt hotell (NOK 1 934). Denne utgiften må anses dekket av
standarderstatningen.

Vedtak

Transportklagenemnda anbefaler at SAS betaler utbetaler standarderstatning til klager
med EUR 600. Nemnda anbefaler videre at SAS erstatter klagers utgift til bagasjegebyr
med NOK 690.