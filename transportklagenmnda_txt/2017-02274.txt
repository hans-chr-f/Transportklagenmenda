Vedtak i Pakkereisenemnda

Sammendrag

Krav om prisavslag grunnet feilaktig informasjon
om hotellets beliggenhet og reiselederservice.

Dato
18.01.2018

Saksnummer
2017-02274

Tjenesteytere
Apollo Reiser AS

Klager har i det vesentlige anført

Klager bestilte reise med innkvartering i en to-romsleilighet med balkong/terrasse
og havutsikt på Hotell Hsm Sandalo Beach, Palma Nova/Magaluf, Mallorca i perioden
08.07.2017 - 22.07.2017. Totalpris kr. 29.276.

Ved bestilling av reisen var følgende avgjørende for klagers bestilling da dette fremgikk
av hotellbeskrivelsen: 150 meter til stranden, innendørs parkering og en elegant og rolig
atmosfære. 

Det fremgikk ikke at det var en bratt bakke og mange bratte trappetrinn til stranden.
Klagers samboer hadde en skade i beinet som gjorde det umulig å gå denne veien
til stranden. De hadde aldri bestilt dette hotellet dersom de hadde vært klar over at
hotellets beliggenhet ikke var riktig beskrevet. De fikk følgelig ikke benyttet dagene
slik de hadde planlagt og måtte betale for taxi. Apollo endret hotellbeskrivelsen på sin
hjemmeside hvor det står "Det er mange trapper på vei ned til stranden"  etter at klager
gjorde de oppmerksomme på at denne informasjonen manglet. 

Klager anfører at Apollo i ettertid har fjernet den feilaktige opplysningen om tilgjengelig
innendørs parkering på sin hjemmeside. Klager hadde planlagt å leie bil for å besøke
venner på andre deler av Mallorca, men måtte avlyse dette og brukte mye penger på taxi
for å kunne møte vennene. Det var ingen parkeringsmuligheter ved hotellet, hverken
innendørs eller utendørs i nærheten av hotellet.

Hotellet var preget av unge berusede og støyende engelskmenn. Klagers reiseleder
innrømmet at informasjonen på Apollos hjemmeside ikke var korrekt.

Klager reagerer på at Apollo ikke er ærlige om hva klager ble lovet. Apollo lovet klager
kostnadsfri flytting til et nytt hotell i området Magaluf/Palma Nova.

De ble imidlertid tilbudt hotell i Alcudia, 75 kilometer unna området klager har bestilt
ferie, på ett hotell som lå over en kilometer unna stranden.Hotellet i Sa Coma lå 90
kilometer unna området klager hadde bestilt ferie til.

Klager hevder at det ikke er korrekt at det ikke fantes ledige hotell i området Palma
Nova/Magaluf. Apollo lovte klager et nytt hotell kostnadsfritt, men de måtte betale.
Dessuten opplyste Apollos medarbeider at summen det var snakk om gjaldt skatten
til hotellet og at beløpet var oppgitt i kroner og ikke euro. Klager reagerte på dette og
ønsket å snakke med en leder. Lederen kontaktet ikke klager og de fikk heller ikke hans
kontaktinformasjon da de etterspurte dette.

Klager krever å få tilbake 394 euro som de opplevde ble urettmessig tatt ut fra deres
konto, kompensasjon for feilaktige opplysninger om varen de kjøpte, taxiutgifter,
telefonutgifter og ødelagt ferie.  

Det vises for øvrig til korrespondanse fra klager.

Tjenesteyterne har i det vesentlige anført
Apollo har anført at det ved bestilling av reisen den 28.11.2016 fremgikk følgende
informasjon om hotellet:

Elegante HSM Sandalo Beach byr på spektakulær utsikt over havet fra høyden over
Magaluf. Videre har Apollo vedlagt bilder som fremgår av hotellbeskrivelsen og som
klart viser at hotellet ligger høyt over havet. Apollo anfører at denne informasjonen
burde ha gjort det innlysende for bestiller at stranden var tilgjengelig via bakker/
trapper. I etterkant har Apollo oppdatert dette i hotellteksten. Det er riktig at det var
feil informasjon om parkering på hotellet; men Apollo kan ikke se at dette var en større
mangel ved produktet.

Apollo anfører at Magaluf er et velkjent "partyområde", noe som fremgår i Apollos
beskrivelse av området. Videre bekrefter Apollo at  hotellet er beskrevet med "en elegant
og rolig atmosfære". Apollo anfører videre at det er velkjent  at det er mye liv og røre i
området. 

Klager fikk tilbud om å flytte uten kostnad til tre hoteller: BQ Alcudia Sunvillage (3+),
SOM Siurell (3) og Globales Cala Vinas (3), men ønsket ikke noen av disse. De foreslo
selv Sol Beach House Mallorca Cala Blanca, som var en oppgradering til 4 soler. Som
det fremgår av reiselederrapporten ble det opplyst at det måtte betales et tillegg på
394 euro, men at det samtidig ville bli gitt en kompensasjon for manglende informasjon
på kr. 2.900. Hvorvidt det har oppstått en misforståelse rundt dette er vanskelig å si,
men Apollo anfører at deres reiseleder er helt tydelig på at det ble informert om dette.

I ettertid er det gitt en ytterligere kompensasjon på kr. 2.000 for ulempene en eventuell
misforståelse har medført. Totalt er det kompensert med kr. 4.900.

Apollo vedlegger beskrivelse av HSM Sandalo Beach hvor endringer som er gjort av
Apollo etter at klager bestilte er understreket i rødt. Beskrivelse av Sol Beach House
Mallorca Cala Blanca er vedlagt saken. 

Apollo er av den oppfatning at manglene, ut fra informasjonen som er gitt på forhånd,
ikke er betydelig, og at en flytting til et oppgradert hotell derfor medfører et pristillegg.
Kompensasjonen som er gitt bør være tilstrekkelig i dette tilfellet. 

Apollo har refundert totalt kr. 4.900.

Det vises for øvrig til korrespondanse fra Apollo Reiser AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler.

Etter nemndas syn ble det gitt  feilaktige opplysninger om hotellet på Apollos
hjemmesider, og det legges til grunn at disse opplysningene var avgjørende for valg av
hotell.  Den ene gjesten hadde problemer med et ben og kunne ikke gå i trapper.  Det ble
dermed vanskelig å bruke stranden. Arrangøren har gjort et poeng av at det fremgår av
bilder av hotellet at det ligger høyt over stranden.  Nemnda er enig i det, men peker på at
det ofte er heisarrangementer eller shuttlebuss-service ned til stranden når hotellet har
en slik beliggenhet. Det var ikke tilfelle her.

Klageren hadde til hensikt å leie bil, og det ble opplyst at hotellet hadde garasje. Heller
ikke dette stemte.  Resultatet var at klagerne fikk utgifter til drosje for å treffe venner
som ferierte andre steder på Mallorca.  

Etter nemndas syn gikk mye av den første ferieuken med til kontakt med det som må
kunne karakteriseres som et lite kundevennlig stedlig kontor.  Det eneste som kunne
tilbys som alternativt hotell, var hoteller på den andre siden av øya som dermed lå svært
langt unna klagerens ønskede feriemål.  Etter en uke med mye frem og tilbake ble det
ordnet med nytt hotellrom på et hotell hvor det ble krevd ytterligere betaling på grunn av
oppgradering.  

I den situasjonen som var oppstått, hvor mangelfull/feilaktig informasjon om det
opprinnelige hotellet førte til at klagerne havnet et sted som ikke var i samsvar med det
de hadde bestilt, kan det etter nemndas syn ikke kreves at man betaler for oppgradering.
Etter nemndas syn var det ikke et bedre hotellalternativ man ba om, men et hotell som
svarte til det man hadde betalt for.  Når det ikke kan skaffes til samme pris, er dette etter
nemndas syn arrangørens problem.

Når det gjelder den økonomiske siden, har klagerne, slik nemnda leser dokumentene,
mottatt i underkant av kr. 2.000 for en delvis ødelagt ferie. Apollo skriver:

“…Sol Beach house Cala blanca som en mulighet. Da dette var en oppgradering var det
derfor ikke kostnadsfritt som de andre alternativene. Reiseleder skal ha forklart dette
og opplyst om en prisdifferanse på 394 Euro. Ut ifra rapport fra reisemålet, samt deres
e-post ser det ut til at det har oppstått en misforståelse i dette tilfelle, og at det av den
grunn har blitt en del frem og tilbake. Vi ser også at dere ble tilbudt en kompensasjon
for mangelfull informasjon på vår nettside på kr 2 900, samt kr 55,- for taxi til det nye
hotellet, og at differansen for nytt hotell kun ble på 88 Euro ( kr 835,-)”.

Slik nemnda forstår dette, sammenholdt med de senere utbetalte kr. 2.000, er det for
all uleilighet gitt et prisavslag på kr. 1.165. Det øvrige refererer seg til prisdifferansen
mellom hotellene.

Nemndas flertall, lederen og forbrukerrepresentantene, anbefaler etter en samlet
vurdering at det gis et prisavslag på 40% av reisens pris, avrundet til kr. 11.700.  Til
fradrag går kr. 1.165 som allerede er utbetalt.

Nemndas mindretall, de to reiselivsrepresentantene, er enig i vurderingene ovenfor, men
finner at prisavslaget ikke bør overstige 30%.

Vedtak blir etter dette fattet i samsvar med flertallets syn.

Vedtak

Pakkereisenemnda anbefaler at det gis et prisavslag på 40% av reisens pris, avrundet til
kr. 11.700. Til fradrag går kr. 1.165, som allerede er utbetalt.

Vedtaket ble fattet med den dissens som fremgår ovenfor.