Vedtak i Pakkereisenemnda

Sammendrag

Krav om heving av reiseavtalen og innbetalt beløp refundert.

Dato
28.08.2015

Saksnummer
242/14P

Tjenesteyter
Star Tour AS

Saken gjelder:

Krav om heving av reiseavtalen og innbetalt beløp refundert.

Klager har i det vesentlige anført:

Klager og hans familie bodde på hotell Club Dem an Spa Resort i Alanya. Det første som møtte
dem av problemer var at rommet ikke var vasket ved ankomst og det luktet kloakk i hele
rommet. Siden de ankom sent på kvelden, ble det ikke vasket da. De sa fra igjen i resepsjonen
dagen etter, men kloakklukten vedvarte og renholdet var fortsatt dårlig. De rapporterte om
kloakklukten hver dag i hele ferien, men det ble aldri ordnet. Lukten var til tider så sterk at de
måtte ut på terrassen for å trekke frisk luft.

Dagen etter ankomst hadde de vært på stranden og da de kom tilbake på rommet viste det
seg at altandøren var åpen. De lukket døren og da viste det seg at den ikke lot seg låse. Også
dette forholdet sa de fra om i resepsjonen hver dag uten at låsen ble reparert. Det gikk hele
10 dager før det ble fikset og det etter at klager hadde tatt med en guide fra Star Tour bort for
å se på døren. På grunn av den defekte låsen turte de ikke å forlate rommet i lengre perioder
og det ble derfor ikke noe av utfluktene de hadde planlagt, men kun korte turer til sentrum
der de kun var bort fra rommet i 2-3 timer.

Det ble ikke skiftet på sengene en eneste gang i løpet av 14 dager. Klagers to døtre på 17 og
15 år ble forfulgt av servitørene og bartenderne og ble blant annet spurt om å bli med på
bakrommet av restauranten for sex.

En kveld ble den yngste datteren veldig rar etter å ha drukket 2-3 slurker med brus fra
restauranten. Hun ble trøtt og hadde sterk hodepine, tretthet, små pupiller og røde øyne. Hun
var varm og det kom mye spytt ut av munnen hennes. Klager fikk raskt mistanke om forsøk på
neddoping. Det ble meldt fra om dette til en Star Tour guide og det hele endte med at den ene
servitøren ble oppsagt. Barna kunne ikke gå alene på området og var utrygge og redde. Star
Tour tilbød dem bytte av hotell, men siden det ville medføre flytting til et mindre hotell med
mye lavere standard og det kun var et par dager til avreise, takket de nei til dette.

Personalet på hotellet kunne lite engelsk og var frekke og uten respekt for gjestene. Klager har
reist flere ganger til Tyrkia og aldri opplevd lignende.

Klager krever kjøpet hevet og det innbetalte beløp refundert.

Star Tour har i det vesentlige anført:

Star Tours mål er at feil og mangler skal rettes innen rimelig tid under oppholdet på
reisemålet. Det er imidlertid en forutsetning at reisearrangøren blir kontaktet i slike tilfeller.
Star Tour viser til Alminnelige vilkår for pakkereiser pkt. 8.2, samt informasjon om dette på
klagers billett og på Star Tours nettsider. Star Tours guider på reisemålet er lett tilgjengelige
via sms og telefonnummer som er oppgitt i bestillingen.

I dette tilfellet ble den ødelagte altandøren først rapport til Star Tour den 16. juli og reparert
den 17. juli. Star Tour har i dette tilfellet kompensert ut fra de faktiske forhold og mangler,
men ikke minst for opplevelsene kundene mener de har hatt. Club Dem er et 4 ssss anlegg og
Star Tour mener hotellet holder denne standarden.

Star Tour har heller ikke en generell utfordring med renhold på hotellet. Klager er tilbudt et
prisavslag på kr 6.000, alternativt et reisegavekort på kr 8.000.

Star Tour har aldri tidligere fått tilbakemelding om at området er utrygt for barn og ungdom.
Star Tour har veldig mange barnefamilier på dette hotellet i løpet av en sesong. Dette er et
Blue Star familieanlegg, og et av Star Tours mest besøkte hoteller i Tyrkia. Star Tour mener at
det automatisk ville ha kommet flere henvendelser fra andre gjester om området og hotellet
ikke egnet seg for barn.

Star Tour har beklaget de opplevelsene som klager og hans familie mener de har hatt, og også
tatt tak i dette med en gang i form av oppsigelse av hotellets ansatte.

Star Tour finner ikke grunnlag for heving av reisen.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med  problemene på reisemålet.

Dersom turarrangøren ikke har gitt anvisning på noe annet, vil det etter nemndas
vurdering være naturlig å ta opp manglene direkte med hotellet. Fører ikke dette frem, må
turarrangøren kontaktes snarest. Dersom manglene ikke tas opp på reisemålet på en måte
som gir turarrangøren mulighet til å avhjelpe manglene, vil man ikke nå frem med krav om
prisavslag i ettertid.

Nemnda bemerker at et hotellrom skal være rengjort ved ankomst, og at det er en mangel
hvis det ikke er det. Det er videre uholdbart at sengetøyet ikke blir skiftet før nye gjester
ankommer. Det fremgår at sengetøyet ble skiftet dagen etter ankomst, men at romrenholdet
ikke bedret seg før dette ble tatt opp med en guide etter et par dager. Guiden ble i følge
klageren med renholderen på rommet og påså at det ble vasket.

Når det ellers gjelder skifte av sengetøy er nemnda noe i tvil om hva som var årsaken til
det, hvis det ikke ble skiftet på 14 dager. Arrangøren anfører at man på dette hotellet i
utgangspunktet skifter sengetøy hver annen dag, men at rot på rommet med tøy i sengene og
på gulvet kan føre til at renholdet blir dårlig utført. Etter nemndas syn inkluderer ikke renhold
opprydning i gjestenes private garderobe.

Klageren opplyser på sin side at tenåringer slipper tøy sitt på gulvet der de står og at dette
ikke kan være noe problem. Nemnda bemerker at hvis gjestene ikke rydder tøy bort fra
gulv og senger før de forlater rommet, kan det heller ikke forventes at rommet blir skikkelig
rengjort.

Kloakklukt i rommet når gjestene i etasjen over bruker sitt toalett utgjør en mangel.

Når det gjelder spørsmålet om ødelagt verandadør, vises de til reglene som er sitert
ovenfor. En slik mangel må tas opp med turarrangøren hvis en henvendelse til hotellet ikke
umiddelbart fører til at mangelen blir avhjulpet. Det fremgår av arrangørens redegjørelse at
feilen ble rettet dagen etter at den var tatt opp med arrangøren.

Klageren har også tatt opp en rekke andre forhold, blant annet at han ikke fikk invitere venner
til middag i hotellets restaurant, til tross for at han ville betale ekstra for deres middag.

Når det gjelder resepsjonspersonalet, tar nemnda klagerens opplysninger til etterretning. Så
vidt nemnda kan forstå loggen fra reisemålet, er det i alle fall én resepsjonist som snakker
godt engelsk. Det er bekreftet at de stedlige representantene at de også tidligere har blitt
konfrontert med at gjester hadde opplevd problemer med veksling og betaling.

Det alvorligste punktet i klagen gjelder det forhold at klageren tror at hans yngste datter
på 15 år ble forsøkt neddopet av en av bartenderne. Klageren meldte umiddelbart fra
til resepsjonen. I følge en logg fra reisemålet var også en annen mindreårig jente utsatt
for noe av det samme. I den saken var det visstnok mer bevis, og forholdene førte til at
bartenderen ble sagt opp samme dag. Etter nemndas syn burde klageren/hotellet ha vurdert
å politianmelde saken. Straffbare forhold som begås på reisemålet er imidlertid ikke forhold
som reisearrangøren kan lastes for. Det er hotellet som ansetter betjening, og som i første
omgang er ansvarlige for hvilke personer som befinner seg på området.

Klageren har for øvrig tatt opp det forhold at de mannlige ansatte var innpåslitne og ufine
i møte med hans tenåringsdøtre. Det ble blant annet, i følge klageren, fremsatt helt uhørte
forslag. Hvis det medfører riktighet at det var flere enn den oppsagte bartenderen som
forsøkte å få kontakt med hotellets mindreårige gjester, er det etter nemndas syn en uholdbar
situasjon å ha på et familiehotell. På den annen side må det også tas i betraktning at det er
store kulturforskjeller mellom Tyrkia og Norge. Lokale seder og skikker er noe de reisende
plikter å sette seg inn i.

Arrangøren har ønsket å gi en kompensasjon for dårlig renhold og for vond lukt fra avløpet
på badet. Arrangøren beklager videre de utfordringer klageren har hatt med personalet, både
serveringspersonale og resepsjonspersonale. Kompensasjonen som er tilbudt er på kr 6.000
kontant, alternativt et gavekort på kr 8.000.

Klageren ønsker refundert kr 30.000,-.

Nemnda har etter en samlet vurdering kommet til at klageren bør få et prisavslag på 30% av
reisens pris, avrundet til kr 11.000. Det er særlig lagt vekt på at det er delvis ødeleggende for
en ferie å være nødt til å passe på store barn på fordi barna utsettes for uholdbare forslag og
ekkel tiltale fra mannlige ansatte. Når dette hotellet selges som et familiehotell bør sike ting
ikke forekomme. Det fremgår av arrangørens redegjørelse at disse problemene umiddelbart
ble tatt opp med hotell-ledelsen med sikte på å finne en løsning.

Vedtak:

Reklamasjonsnemnda for pakkereiser anbefaler at det blir gitt et prisavslag på 30% av reisens
pris, avrundet til kr 11.000.

Vedtaket er enstemmig.