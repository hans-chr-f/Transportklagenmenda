Vedtak i Transportklagenemnda - Fly

Sammendrag

Krav om refusjon av billett grunnet nektet ombordstigning.

Dato
14.09.2020

Saksnummer
2020-00827

Tjenesteytere
Norwegian Air Shuttle

Klager har i det vesentlige anført

Klager skulle reise fra Bodø til København via Oslo den 15. november 2019 kl 10.35 og
videre fra Oslo kl 13.45. Han ankom Gardermoen etter rutetabellen. Mens klager ventet
på sin videreforbindelse mottok han en melding via app'en fra Norwegian hvor det stod
at DY940 fra Oslo til København var forsinket til kl 14.10. Klager rakk dessverre ikke å ta
et skjermbilde av siden før den forsvant. 

Da klager kontaktet Norwegian ble han fortalt at forsinkelsen ikke sikkert var reell, og at
klager også skal ha mottatt en sms om likevel å møte til gate til opprinnelig avgangstid.
Klager mottok ingen slik melding og viste frem mobilen sin til damen i skranken som så
seg enig i det. Hun anbefalte klager å kjøpe seg en ny billett for deretter å søke refusjon.  

Klager har en smarttelefon, dessverre var ikke setningen om å møte til gate til
opprinnelig avgang synlig på klagers telefon. Klager mener Norwegians app designere
burde ha tatt hensyn til at meldinger blir forkortet når de vises på smarttelefoner. 

Klager stiller seg kritisk til denne misvisende informasjonen fra Norwegian. Han mener
at enhver passasjer bør kunne stole på den informasjonen som deles både via apper og
sms, og at flyselskapet må ta ansvar når det skjer feil som i denne saken. Klager måtte
kjøpe ny billett som hadde avgang kl 16.00.

Klager krever full refusjon av den nye billetten han måtte kjøpe, pris 185,69 euro. 

Det vises for øvrig til klagers brev.

Tjenesteyterne har i det vesentlige anført
Da klager bestilte sin billett på Norwegians nettsider måtte han krysse av for å ha lest
regler og vilkår. Her kommer det frem at dersom man ikke møter til gate innen gitte
frister, vil billetten bli kansellert. Videre kommer det frem at flyselskapet ikke er ansvarlig
for ekstra utgifter dette vil påføre passasjeren. 

Klager hevder at flyet ble forsinket, og at han ikke mottok noen sms om å møte til
opprinnelig avgangstid. Norwegian viser til fremlagt utskrift av sms som ble sendt
mobilnummeret oppgitt av klager ved bestilling: 

Vi beklager at ditt fly er forsinket DY940 15. Nov
Oslo/Gard - København
Avg: 13:45
Ny beregnet avgangstid: 13:45
Vennligst møt opp til ordinær avgangstid om ingen annen informasjon formidles. Gate
D2.

Norwegian understreker at klager ble anmodet om å møte til gate for opprinnelig
avgangstid. At klager har en telefon hvor denne meldingen ikke er synlig kan ikke
Norwegian lastes for. 
Gaten stenger 20 minutter før avgang i henhold til Norwegians nettsider. Hver passasjer
er ansvarlig for å følge med på monitorene på flyplassen og møte opp ved gaten i god tid
før den stenger. Klagers billett var ikke refunderbar. 

På grunnlag av ovennevnte kan Norwegian ikke imøtekomme klagers krav om refusjon
av ny billett.

Nemnda bemerker

I henhold til Norwegian Air Shuttles nettsider må man på flyvninger innen Europa møte
ved gate minst 20 minutter før avgang.  

Norwegian Air Shuttle anfører at det ble sendt en sms til klager med informasjon om
forsinkelse, men at han likevel måtte møte ved gate til opprinnelig avgangstid. Klager
hevder denne setningen ikke syntes på hans mobiltelefon. 

Klager anfører at han ikke mottok noen sms, men en melding via Norwegians app om
forsinket avgang, og at meldingen om likevel å møte ved gate D2 til opprinnelig tid ikke
syntes på klagers mobiltelefon. Klager oppholdt seg i stedet i nærheten av gate C4. 

At klager ikke kunne se setningen om at han til tross for forsinkelsen måtte møte ved
gate til opprinnelig tid, kan ikke flyselskapet lastes for. Det er passasjerens ansvar
å følge med på monitorene på flyplassen, og møte ved korrekt gate innen gitte
frister. Flyselskapet kan avvise passasjerer som ankommer gate for sent. Hensynet til
avviklingen av flytrafikken tilsier at frister for innsjekking og fremmøte ved gate må
overholdes.

Nemnda kan etter dette ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.