Vedtak i Transportklagenemnda - Fly

Sammendrag

Krav om refusjon av hotellutgifter ved kansellering.

Dato
21.08.2018

Saksnummer
2018-00356

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY7031 fra Oslo lufthavn (OSL) til Fort
Lauderdale (FLL) 17. november 2017 kl. 17.25. Flyvningen ble kansellert, og klager ble
booket om til ny flyvning neste dag kl. 15.00. I mellomtiden tok klager inn på hotell ved
Oslo lufthavn, og har i denne forbindelse fremsatt krav om refusjon av kroner 1 899 for
sine utgifter til hotellovernatting i påvente av ny flyvning.

Tjenesteyterne har i det vesentlige anført
Norwegians flyvning DY7031 fra Oslo til Fort Lauderdale 17. november 2017 ble
kansellert, og klager ble booket om til avgang neste dag kl. 15.00. Det ble satt opp
ny flyvning DY7951. Årsaken til kanselleringen er ubestridt, og klager har mottatt
standardkompensasjon på 600 euro pr. person, totalt 1 200 euro for to passasjerer. 

Klager har også fremsatt krav om refusjon av hotellovernatting ved Oslo lufthavn.
Norwegian viser til sine hjemmesider, hvor det fremgår at "[D]ersom flyet ditt er
forsinket over natten, og du velger å reise neste dag, har du krav på overnatting (dersom
det er urimelig å forvente at du skal dra hjem)". 

Klager har ikke underbygget at det var urimelig for dem å reise hjem i påvente av
flyvningen neste dag. I dette tilfellet var avgangen planlagt på ettermiddagen neste
dag, og Norwegian anfører at klager hadde rimelig med tid til å komme seg hjem til sitt
bosted i Oslo og tilbake til flyplassen neste dag. 

Selskapet avviser på ovennevnte grunnlag klagers krav.

Nemnda bemerker

Klager er tilkjent standarderstatning for kanselleringen, og spørsmålet er om klager kan
få dekket sine hotellutgifter på Gardermoen.

Det er uklart for nemnda på hvilket tidspunkt klager fikk beskjed om kanselleringen.
Nemnda legger til grunn at dette skjedde sent på kvelden, jf. klagers forklaring.

Passasjerer har krav på å få dekket utgifter til hotellovernatting der dette er nødvendig.

Selv om kanselleringen skjedde sent på kvelden, har klager bopel i Oslo. Ny flyvning gikk
neste dag kl. 15.50. Det var derfor god tid til å reise hjem, for så å returnere til flyplassen
dagen etter. At klager ikke hadde bil på Gardermoen er ikke relevant, da det går offentlig
transport fra flyplassen hele døgnet. Nemnda kan ikke se at det her var nødvendig for
klager å overnatte på hotell. Disse utgiftene må klager selv bære.

Vedtak

Transportklagenemnda - fly anbefaler ikke at klager gis medhold.