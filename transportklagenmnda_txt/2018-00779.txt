Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
26.10.2018

Saksnummer
2018-00779

Tjenesteytere
Norwegian

Klager har i det vesentlige anført

Klager reiste med Norwegians flyvning DY138 fra Bergen (BGO) til Stavanger (SVG) 19.
januar 2018 kl. 18.00. Flyvningen ble forsinket med mer enn tre timer, og klager har på
denne bakgrunn fremsatt krav om standardkompensasjon i henhold til EU-forordning
261/2004 på 250 euro.

Tjenesteyterne har i det vesentlige anført
Norwegians flyvning DY138 fra Bergen til Stavanger ble forsinket med fem timer og 54
minutter som følge av værforholdene i Stavanger denne dagen. Det var kraftig snøfall
og rullebanen ble stengt. Flere avganger ble kansellert eller forsinket som følge av
været, og det ble senere flytrafikkbegrensninger på grunn av overbelastninger etter flere
uregelmessigheter for alle innkommende og kommende flyreiser i Stavanger. 

Klagers flyvning ble gjennomført med maskin LN-NGX, som hele dagen hadde flyvninger
til og fra Stavanger. Samtlige flyvninger ble påvirket av været. DY133 fra Stavanger til
Bergen tidligere på dagen ble forsinket med fire timer og 50 minutter på grunn av stengt
rullebane. Dette fikk direkte konsekvenser for DY138. 

Norwegian vurderte tiltak som leie av ekstern kapasitet og billetter med andre
flyselskaper, men vurderte situasjonen dithen at slike tiltak ikke ville gjort forsinkelsen
kortere for de berørte passasjerene. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY138 19. januar 2018 fra Bergen til Stavanger ble forsinket med
fem timer og 54 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen kraftig snøvær i Stavanger denne dagen. Rullebanen
ved Sola lufthavn ble også stengt. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak som omrokeringer
av personale og fly. Nemnda legger til grunn at forsinkelsen ikke kunne vært
unngått selv om alle rimelige tiltak var truffet. Forsinkelsen gir etter dette ikke rett til
standarderstatning, og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.