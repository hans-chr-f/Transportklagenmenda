Vedtak i Transportklagenemnda - Fly

Sammendrag

Krav om refusjon av utgifter grunnet forsinket bagasje.

Dato
12.05.2017

Saksnummer
2016-00756

Tjenesteytere
KLM

Klager har i det vesentlige anført

Klager skulle på cruise i Middelhavet sammen med tre medreisende, og reiste fra Torp
til Venezia via Amsterdam den 2. juli 2016. Ved ankomst var ikke reisefølgets bagasje
ankommet, og de måtte starte cruise uten denne. Etter tre dager fikk to i følget sin
bagasje, mens de andre to ikke mottok bagasjen i det hele tatt før siste kveld på hotellet.
Klager tilbragte store deler av ferien til å skaffe klær og toalettartikler. Reisefølget gikk
glipp av utflukter og måtte stå over enkelte middager som krevde formelt antrekk. 

Klager har fått dekket utgifter til innkjøp av sitt forsikringsselskap, men krever refusjon av
hele ferien fra KLM grunnet ødelagt ferie.

Klager krever tilsammen kroner 51 220. 

Det vises for øvrig til klagers brev.

Tjenesteyterne har i det vesentlige anført
KLM beklager at klagers bagasje ble forsinket. Selv om KLMs systemer innen
bagasjehåndtering er svært avanserte, så er det ikke til å unngå at det noen ganger skjer
uregelmessigheter. 

Flyselskapene er ikke ansvarlig for indirekte tap eller ulemper som følge av
bagasjeforsinkelsen. I henhold til generelle vilkår for transport og bagasje, kan ikke KLM
imøtekomme klagers krav om kompensasjon.

Klager og hennes reisefølge har allerede mottatt refusjon fra sitt forsikringsselskap. KLM
minner om at det ikke er mulig å søke refusjon to ganger.

KLM kan på grunnlag av ovennevnte ikke imøtekomme klagers krav.

Nemnda bemerker

Bagasjen til klageren og reisefølget (til sammen fire personer) kom forsinket frem; to fikk
bagasjen 3 dager forsinket, to fikk bagasjen på siste dag på hotellet. 

KLM er ansvarlig for tap som følge av at bagasje i flyselskapets varetekt kommer
forsinket frem, jf luftfartsloven § 10-20. Tapet må være en direkte eller indirekte følge av
forsinkelsen, og må være påregnelig. 

Klageren og følget har fått erstattet sine utgifter til klær og toalettsaker over sine
reiseforsikringer. KLM er da ikke ansvarlig for dette tapet. Det kan ikke kreves erstattet to
ganger. Det ser heller ikke ut til å være krevd. 

Klageren krever derimot refundert utgiftene til hele ferien - fly, cruise og hotell - erstattet
med 51 220 kroner på vegne av seg selv og de tre andre i følget. 

En samlet nemnd mener at dette kravet ikke kan føre frem. At bagasje blir forsinket, gir
etter nemndspraksis ikke rett til refusjon av billettprisen eller prisavslag, jf eksempelvis
FLYKN-2015-1298. Selv om mye av ferien gikk med til å gjøre innkjøp, spore bagasjen
med videre, er det helt upåregnelig at hele ferieutbyttet faller bort. 

Nemndas flertall - lederen og forbrukernes representanter - mener imidlertid at klageren
og følget har rett til erstatning for ikke-økonomisk tap, og viser til nemndspraksisen som
bygger på EU-domstolens dom av 06.05.2010 Walz-Clickair (C-63/09), jf eksempelvis
FLYKN-2015-1609.  Slik klageren har beskrevet cruisereisen, ble det brukt mye at
tid på å gjøre innkjøp slik at utflukter falt bort. Middager falt også bort på grunn av
kleskodeksen ombord. Flertallet anbefaler at KLM betaler 3 000 kroner per person for
denne belastningen, til sammen 12 000 kroner. 

Mindretallet - flyselskapenes representanter - er av en annen oppfatning, og viser til
at norske domstoler tradisjonelt har vært tilbakeholdne med å tilkjenne erstatning for
«non-material damage» eller «tort og svie» i kontraktsforhold. Basert på denne praksisen
mener mindretallet at det ikke er grunnlag for å tilkjenne ulempeerstatning i dette
tilfellet.

Vedtak

Transportklagenemnda - fly anbefaler at KLM betaler ulempeerstatning til klageren og
følget med til sammen 12 000 kroner.