Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
17.01.2019

Saksnummer
2018-00449

Tjenesteytere
Swiss International Air Lines

Klager har i det vesentlige anført

Klager skulle reise fra Oslo til Tel Aviv via Zürich den 29. desember 2017 kl 19.40 med
ankomst kl 03.35 den 30. desember. Flight LX1217 fra Oslo til Zürich ble forsinket
omtrent 30 minutter slik at klager mistet sin videreforbindelse. Han ble booket om og
ankom endelig bestemmelsessted 12 timer forsinket.

Klager stiller seg undrende til at Swiss Int. Air Lines oppgir værforhold som årsaken til
forsinkelsen, da det var fint vær på Gardermoen på tidspunktet. 

Klager krever standarderstatning i henhold til EU-forordning 261/2004, 600 euro.

Tjenesteyterne har i det vesentlige anført
LX1217 ble forsinket grunnet ATC-restriksjoner ved Zürich lufthavn som følge av dårlige
værforhold, snø og vind. Swiss Int. Air Lines viser til fremlagte værrapporter og logger. 

Hendelsen er ikke kompensasjonsberettiget da årsaken var ekstraordinære
omstendigheter utenfor flyselskapets kontroll, og fordi forsinkelsen var under to timer. 

Klager mottok forpleining og ble booket om til følgende reiserute:

OS568 ZRH-VIE, 07:40 - 09:15 on 30 December
OS857 VIE-TLV, 10:25 - 14:55 on 30 December

Swiss Int. Air Lines kan ikke imøtekomme klagers krav.

Nemnda bemerker

Forsinkelse som medfører at passasjerene kommer mer enn 3 timer senere frem enn
planlagt til det endelige bestemmelsesstedet,  utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Slik nemnda ser det har flyselskapet Swiss godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet:

Flyselskapet har fremlagt dokumentasjon for at det var vanskelige værforhold som førte
til at flyet fra Oslo landet forsinket i Zürich med den følgen at klager mistet sin videre
forbindelse til Tel Aviv. Den samme dokumentasjonen viser at forsinkelsen ikke kunne
vært unngått selv om alle rimelige tiltak var truffet. 

Klager ble booket om til påfølgende morgen kl 07.40 via Wien, nemnda anser dette å
være innen rimelig tid. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.