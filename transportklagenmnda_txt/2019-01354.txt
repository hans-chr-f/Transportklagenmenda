Vedtak i Transportklagenemnda - Fly

Sammendrag

Krav om standarderstatning på grunn av kansellering.

Dato
26.02.2020

Saksnummer
2019-01354

Tjenesteytere
SAS

Klager har i det vesentlige anført

23. mars 2019 skulle klager reise med SK2885 fra Trondheim til København, med planlagt
avgang kl. 06.00. Litt i overkant av syv timer før avgang ble flyvningen kansellert. Klager
ble omrutet til SK2881, med planlagt avgang kl. 10.20. Grunnet krav til personalets
hviletid ble faktisk avgangstid for dette flyet kl. 11.55. Klager landet i København kl. 13.43,
mer enn seks timer forsinket.

SAS oppga i svaret på klagers krav at kanselleringen skyldtes værforholdene. Klager
stiller seg undrende til dette og anfører at ingen andre fly som hadde ankomst på
eller avgang fra verken København eller Trondheim var berørt av værforholdene på
tidspunktet for kanselleringen eller den planlagte avgangen til SK2885. Flyet som skulle
operere SK2885 fra Trondheim 23. mars, skulle ankomme Trondheim fra København
kvelden før. Klager anfører at denne flyvningen, SK2884, var den eneste av flyvningene
til Trondheim som ble kansellert rundt det aktuelle tidspunktet. De øvrige flyene med
planlagt ankomst på Trondheim rundt det samme tidspunktet 22. mars klarte å lande på
flyplassen.

Klager opplyser videre om at det var seks varmegrader og en vindhastighet på bakken
på tre meter i sekundet på Værnes på tidspunktet for kanselleringen, og lignende
værforhold i København. YR meldte ikke om dårlig vær. Videre anfører klager at
vedkommende ble omrutet til den samme flytypen og at det var mer vind på det faktiske
avgangstidspunktet for flyvningen SK2881 enn det var på det tidspunktet da SK2885
skulle ha gått.

Klager mener således at den oppgitte årsaken til kanselleringen stemmer dårlig overens
med de faktiske værforholdene på tidspunktet for kanselleringen av både SK2884 og
SK2885 og den planlagte avgangen til SK2885.

På bakgrunn av dette mener klager at SAS plikter å utbetale standarderstatning på 250
euro i henhold til EU-forordning 261/2004.

Tjenesteyterne har i det vesentlige anført
SK2885 skulle opereres av samme fly som kvelden før skulle ankomme Trondheim fra
København som SK2884 kl. 22.35. SK2884 fra København til Trondheim ble kansellert
på grann av sterk kryssvind og vindkast på mellom 38 og 50 knop rundt Trondheim
Lufthavn / Værnes. Ruten opereres av flytypen CRJ, og slik værforholdene var denne
kvelden var det ikke forsvarlig å operere SK2884. Det vises til dokumentasjon i
forbindelse med dette.

Trondheim er ikke en basestasjon for SAS. Det var derfor ikke mulig å sette inn et nytt fly
på ruten Trondheim-København neste morgen.

Klager ble omrutet til første ledige avgang med SK2881 kl. 10.21.

Kanselleringen av SK2885 var forårsaket av værforholdene på Værnes kvelden 22. mars
og må anses som en ekstraordinær hendelse utenfor flyselskapets kontroll. Klagers krav
kan dermed ikke imøtekommes.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. 

Her ble både klagers morgenflyvning SK 2885 med avgang kl 06.00 og flyets inngående
flyvning SK 2884 fra København til Værnes kvelden før  med planlagt avgang kl 21.00 og
ankomst Værnes kl 22.35 kansellert. Det er ikke opplyst når beslutningen om kansellering
ble tatt, men klager ble informert om kanselleringen kl. 22.53. Det er 20 minutter etter
at flyet skulle ha landet i Trondheim, og nesten tre timer etter at det skulle tatt av fra
København. Det er opplyst at flyet ble stående på bakken i København over natten.
Nemnda antar at beslutning om kansellering ble tatt noe før kl 21 kvelden før.

METAR-utskriften viser at det var sterk vind på Værnes tidligere den aktuelle ettermiddag
og kveld med 48 knop i kastene kl 19.50, 44 knop i kastene kl 20.50 og 38 knop i kastene
kl 22.20. Deretter minsket imidlertid vinden merkbart til 19 knop kl 22.50,11 knop kl
23.20 og fem knop kl 23.50. Morgenen etter var været ordinært. Nemnda finner at SAS
har godtgjort at det ikke hadde vært forsvarlig å operere flyet, som var av typen CRJ
Bombardier, på Værnes på det tidspunkt beslutning om kansellering ble tatt. 

Nemnda har merket seg at SK 2884 fra København var den eneste som ble kansellert
inn til Værnes denne kvelden. Fly fra både Bergen, Stavanger og Amsterdam landet på
Værnes som planlagt i tiden fra kl 22.38 til kl 22.52. Widerøes flyvning fra Bodø og Mo i
Rana med planlagt ankomst kl 22.20 ble imidlertid forsinket 55 minutter mens to fly fra
Oslo med planlagt ankomst kl 22.50-55 ble forsinket mellom 15 og 30 minutter. Verken
forsinkelsenes årsak eller aktuelle flytyper er imidlertid opplyst, og nemnda finner da
at de øvrige flyvningers gjennomføring til Værnes ikke kan endre rettmessigheten av
beslutningen om å kansellere klagers flyvning.

Værnes er ikke basestasjon for SAS. Når nemnda har kommet til at
kanselleringsbeslutningen var tilstrekkelig begrunnet i værforholdene, finner den at SAS
ikke med rimelige midler hadde kunnet få frem et alternativt fly i tide for å fly SK 2885
med avgang fra Værnes kl 06.00 neste morgen.

På denne bakgrunn kan ikke nemnda finne at klager kan gis medhold i kravet sitt.

Vedtak

Transportklagenemnda–fly kan ikke anbefale at klager gis medhold.