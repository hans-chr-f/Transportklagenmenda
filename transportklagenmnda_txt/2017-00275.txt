Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
08.05.2017

Saksnummer
2017-00275

Tjenesteytere
Ruter

Klager har i det vesentlige anført

15. januar tok klager T-banen fra Kringsjå til Blindern. Klager hadde kjøpt en 30-
dagersbillett med gyldighet til 5. februar. Klager hadde kortet med seg, men under
kontrollen kunne hun ikke finne det. Imidlertid fant klagers venn kortet senere på dagen.
Til tross for at klager har fremvist gyldig billett, ble hun ilagt gebyr.

Klager krever at gebyret frafalles.

Tjenesteyterne har i det vesentlige anført
Ruters reisekort er upersonlige, og må være med på reisen. Det er ikke mulig å fremvise
kortet i etterkant av en billettkontroll for å få slettet et eventuelt gebyr. Dette gjelder selv
om kortet er validert. Kunden er selv ansvarlig for å ha gyldig billett med seg når man
reiser. Dersom man har forlagt eller glemt kortet, må man kjøpe billett for den reisen
man skal gjennomføre. 

Ruter viser til sine reisevilkår hvor det frem går at reisende som under kontroll ikke kan
fremvise gyldig billett vil bli ilagt gebyr. 

På bakgrunn av dette kan ikke Ruter frafalle gebyret.

Nemnda bemerker

Klager ble påtruffet ved billettkontroll på T-banen fra Kringsjå til Blindern den 15. januar
2107 og kunne ikke vise gyldig billett og ble ilagt gebyr.  

Det fremgår av Ruters reisevilkår pkt 3 b at den reisende skal ha gyldig billett ved
påstigning på et transportmiddel eller ved inntreden i en kontrollsone. Dette innebærer
at elektronisk billett skal være aktivert på dette tidspunkt. 

Av reisevilkårene pkt. 6.2 går det fram at reisende som ved kontroll ikke viser gyldig billett
plikter å betale tilleggsavgift. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda legger til grunn at klager hadde et gyldig 30-dagers periodekort.  

Nemnda viser til at den reisende er ansvarlig for å kunne vise fram reisekortet. Det dreier
seg om et upersonlig kort som også kan benyttes av andre. Det er ikke tilstrekkelig å
kunne vise fram kortet i ettertid. 

Nemnda har forståelse for at klager oppfatter det som en streng reaksjonsform å bli ilagt
gebyr i dette tilfellet. Fra reiseforetakenes side er det imidlertid behov for en konsekvent
praksis da det er vanskelig å skille mellom årsakene til at en passasjer ikke har gyldig
billett. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale å ta klagen til
følge.