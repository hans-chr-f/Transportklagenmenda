Vedtak i Transportklagenemnda - Fly

Sammendrag

Krav om erstatning av skadet bagasje.

Dato
05.01.2012

Saksnummer
282/11F

Tjenesteyter
SAS

Krav om erstatning av skadet bagasje.

Klager har i det vesentlige anført:

Klager reiste fra Oslo til Kirkenes 24. april med SK4472 med sin sykkel som innsjekket bagasje.
Da klager ankom Kirkenes oppdaget han at sykkelen var skadet.

Klager er en aktiv syklist og har flere ganger reist med sin sykkel som bagasje uten at den er
blitt skadet. Klager har benyttet samme type sykkelemballasje hver gang. De fleste i klagers
sykkelklubb benytter samme type sykkelemballasje som han selv, ingen har noen gang blitt
fortalt av SAS at denne emballasjen ikke er godkjent.

Skaden på sykkelen var så omfattende at klager måtte kjøpe ny karbon ramme til kr 30.000.
Sykkelbagen er anbefalt av flere sportsbutikker. Den er av nylon i det ytre materialet, og
polstret innvendig.

Klager krever erstattet utgiftene til ny sykkelramme.

SAS har i det vesentlige anført:

SAS anbefaler passasjerer som reiser med sykkel å benytte hard emballasje. Klager reiste med
en sykkel til verdi av kr 80.000 pakket i en nylon bag. Når man sender en så kostbar sykkel
som innsjekket bagasje, må man forvente at klager emballerer den forsvarlig.

Bagasje som ekspederes går i sorteringsanlegg med høy fart, fall, rotasjon og støt fra annen
bagasje. I tillegg har bagasjen vært transportert om bord hvor det er et ikke ubetydelig trykk
fra annen bagasje. Gjenstander som er forsvarlig emballert skal kunne tåle dette.

Da det ikke er antydninger til skade på emballasjen, kan ikke SAS se noen annen årsak til
skaden enn at gjenstander som har ligget inne i bagen under påvirkning av vanlig trykk og støt
utenfra ha forårsaket rift/hull i rammen.

Uansett kunne enhver risiko for skade vært eliminert dersom klager hadde pakket sykkelen
forsvarlig i egen hard emballasje.

Nemnda bemerker:

Nemnda legger på bakgrunn av de foreliggende opplysninger til grunn at klagers sykkel ble
skadet etter at den ble innlevert til SAS i Oslo og før utlevering i Kirkenes.

I henhold til luftfartsloven § 10-18 er SAS ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset. Det følger av luftfartsloven § 10-21 at erstatningen skal settes ned eller helt faller
bort dersom fraktføreren godtgjør at skadelidte ved egen skyld har medvirket til skaden.

Reisegods blir utsatt for til dels store belastninger under transporten. Den reisende må være
forberedt på dette og pakke reisegodset slik at skade unngås. Sykkelen var i dette tilfellet
pakket i en polstret sykkelbag. Til tross for dette ble det hull i karbonrammen. Partene er
uenige om årsaken til at skaden oppstod. Klager mener at det var ytre påvirkninger som følge
av feil håndtering, mens SAS anfører at gjenstander inne i posen mest sannsynlig førte til
skaden.

Det er begrenset med opplysninger om selve skaden og hva slags krefter som skal til for å
lage en slik skade. Nemnda er av den oppfatning at saken reiser bevisspørsmål som vanskelig
kan klarlegges under saksbehandlingen, og finner av denne grunn å avvise klagen, jf forskrift
om klagenemnd for flypassasjer § 6-2.

Vedtak:

Saken avvises.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines