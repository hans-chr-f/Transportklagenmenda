Vedtak i Transportklagenemnda - Fly

Sammendrag

Krav om standardkompensasjon grunnet forsinkelse

Dato
12.03.2019

Saksnummer
2018-01111

Tjenesteytere
Eurowings

Klager har i det vesentlige anført

Klager med reisefølge på tilsammen seks passasjerer skulle reise fra Oslo til Hamburg 14.
desember 2017 kl. 12.20 med EW7195. Flyvningen ble kansellert og klager med reisefølge
ankom Hamburg først 15. desember kl 10.50.

Klagers representant har fremsatt krav om refusjon av ekstra utgifter til mat pålydende
254 euro, samt standardkompensasjon til 250 euro per passasjer, totalt 1500 euro. Totalt
er det fremsatt krav om erstatning pålydende 1 754 euro.

Tjenesteyterne har i det vesentlige anført
Eurowings har ikke imøtekommet nemndas anmodning om tilsvar i denne saken.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger da til grunn at klagers flyvning ble kansellert slik at han ankom Hamburg
over 20 timer forsinket. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Eurowings har ikke gitt noen redegjørelse eller fremlagt noe dokumentasjon for at
kanselleringen skyldtes ekstraordinære omstendigheter som ikke kunne vært unngått.
Forsinkelsen gir etter dette rett til standarderstatning på 250 euro per person, totalt 1
500 euro.

Nemnda legger videre til grunn at klageren pådro seg utgifter til mat og drikke i
ventetiden som følge av forsinkelsen. 

En passasjers rett til forpleining etter EU-forordningen 261/2004 artikkel 9 består så
lenge han venter på en omlegging av reisen, jf retningslinjene av 15.06.2016 punkt 4.3.2.
Nemnda anbefaler at Eurowings refunderer klagers dokumenterte utgifter til mat og
alkoholfri drikke i ventetiden.

Vedtak

Transportklagenemnda-fly anbefaler at Eurowings utbetaler tilsammen 1 500 euro til
klagerne, samt refunderer dokumenterte utgifter til mat og alkoholfri drikke i ventetiden.