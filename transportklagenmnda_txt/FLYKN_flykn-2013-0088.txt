Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.07.2013

Saksnummer
088/13F

Tjenesteyter
SAS

Krav om standarderstatning grunnet kansellering.

Klager har i det vesentlige anført:

Klager skulle reise fra Bangkok til Bergen via København den 29. november 2012. SK972
fra Bangkok til København ble kansellert, og klager ble booket om til reise via Milano og
København.

Klager ble ikke tilbudt mat og drikke i ventetiden.

Klager ankom Bergen over seks timer forsinket, og krever standarderstatning i henhold til EU-
forordning 261/2004. Videre krever klager 500 kroner per person for tort og svie.

Det vises for øvrig til klagers brev.

SAS har i det vesentlige anført:

SK972 ble kansellert som følge av uforutsette hendelser da det var på vei fra København
til Bangkok som SK973. Da maskinen nærmet seg pakistansk luftrom ble det omdirigert av
pakistanske myndigheter, og måtte som følge av dette lande i Dehli grunnet for lite drivstoff.

Den ekstraordinære hendelsen var utenfor SAS kontroll, og er derfor ikke
kompensasjonsberettiget i henhold til EU-forordning 261/2004.

Klager ble ombooket til neste ledige avgang.

SAS ønsker å refundere klager kroner 500 per person, men kan dessverre ikke imøtekomme
krav utover dette.

Nemnda bemerker:

Klagernes flygning fra Bangkok til Bergen via København ble kansellert. Klagerne ble omrutet
via Milano og København.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Nemnda finner på bakgrunn av de foreliggende opplysninger godtgjort at kanselleringen
skyldtes at flyet på vei til Bangkok ikke fikk fly over pakistansk territorium, slik at det var
tvunget til å lande i Dehli. Dette er å anse som en ekstraordinær situasjon og kanselleringen
av flygningen fra Bangkok var ikke til å unngå. Kanselleringen gir følgelig ikke rett til
standarderstatning etter EU-forordningen.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.