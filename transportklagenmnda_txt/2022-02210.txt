Vedtak i Transportklagenemnda - Fly

Sammendrag

Krav om refusjon av utgifter til ny billett med SAS.

Dato
14.02.2023

Saksnummer
2022-02210

Tjenesteytere
Flyr

Klager har i det vesentlige anført

Klager skulle reise med FS504 kl.18:00 den 11. september 2022 fra Oslo til Bodø. 

Klager møtte opp på flyplassen i god tid, og da han ca. kl. 16:20 gikk for å sjekke hvilken
gate han skulle til, fant han ikke sin avgang. Etter å ha sjekket det hele, viste det seg at
flyvningen var blitt endret til avgang kl.15:40, uten at klager hadde fått melding om dette.
Klager kontaktet Flyr som syntes det var merkelig, men ba klager bestille ny billett med
annet selskap og kontakte Flyr i etterkant.

Klager bestilte ny billett med SAS som kostet 2699 kroner. Klager betalte 499 kroner, og
det resterende beløp ble betalt med 31681 Eurobonuspoeng.

Flyr har refundert 499 kroner, men kan ikke tilby noe utover dette.

Klager krever at Flyr enten sørger for at SAS Eurobonuspoeng blir tilbakeført, eller at de
utbetaler den faktiske pris på SAS-billetten.

Tjenesteyterne har i det vesentlige anført
Flyr har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3 (3).

Flyr har tross oppfordring ikke avgitt uttalelse til nemnda.

Slik nemnda oppfatter det foretok Flyr en ruteendring på klagers flygning. Avgangstid
for FS504 ble flyttet fra kl. 18:00 til 15:40.  En ruteendring som denne er å anse som en
kansellering i EU-forordning 261/2004 forstand.

Kansellering kan gi grunnlag for standarderstatning med mindre flyselskapet kan
godtgjøre at kanselleringen skyldtes ekstraordinære omstendigheter som ikke kunne
vært unngått selv om alle rimelige tiltak var truffet, jf. EU-forordning 261/2004 artikkel
5.  Retten til standarderstatning faller bort i tilfeller hvor flyselskapet kan bevise at
passasjeren har blitt opplyst om endringen minst to uker før planlagt avgangstid, jf.
artikkel 5 punkt 1. bokstav c) i), eller dersom flyselskapet tilbyr passasjeren omruting
innen visse tidsrammer, jf. artikkel 5 punkt 1 bokstav c) ii og iii). 

Nemnda mener at Flyr i denne saken ikke har godtgjort at kanselleringen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. 

Klager har lastet opp et boardingkort som viser den nye avgangstiden kl. 15:40. Ved
siden av står det "Web check in". Flyr har etter det nemnda kan se uansett ikke godtgjort
at det ble informert om kanselleringen mer enn to uker før avreise. Ny avgangstid var
over to timer tidligere, slik at artikkel 5 punkt 1 bokstav c) ii og iii) uansett ikke kommer til
anvendelse uavhengig av hva som måtte ha blitt kommunisert til klager.

Basert på ovenstående mener nemnda at klager har rett på 250 EUR i
standarderstatning, jf. EU-forordning 261/2004. 

Nemnda vil videre vurdere klagers krav knyttet til refusjon av kostnader til ny flybillett
med SAS.

Ved kansellering har passasjeren rett på full refusjon av billetten eller omruting snarest
mulig, jf. EU-forordning 261/2004.

Slik nemnda oppfatter det har Flyr anerkjent at klager har krav på refusjon av kostnad til
ny flybillett.  Flyr mener imidlertid at de kun plikter å erstatte kostnaden som ble kjøpt
med penger. Klager betalte billetten delvis med penger og delvis med Eurobonuspoeng.

Klager har fremlagt dokumentasjon på at ny billett kostet 2699 NOK betalt med penger.
Klager betalte 499 NOK med penger og resterende beløp med Eurobonuspoeng.
Nemnda finner det rimelig å forstå det slik at Eurobonuspoengene han benyttet tilsvarte
den resterende pengesummen i verdi, og at det er dette tapet klager reelt har hatt.
Nemnda anbefaler med dette at Flyr refunderer de resterende 2200 NOK til klager i form
av penger. Flyr skal ikke nyte godt av klagers Eurobonuspoeng. Dersom Flyr allerede har
gjort en delvis refusjon i denne saken kan det gjøres fratrekk for dette.

Vedtak

Transportklagenemnda anbefaler at Flyr utbetaler 250 EUR i standarderstatning og
refunderer ytterligere 2200 NOK til klager.