Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
15.01.2016

Saksnummer
0409/15F

Tjenesteyter
Norwegian Air Shuttle ASA

Krav om erstatning for ødelagt bagasje.

Klager har i det vesentlige anført:

Klager reiste fra Alicante til Oslo den 5. april 2015 med DY5505. Klager hadde sin Mac i
håndbagasjen, men den ble tatt fra henne da de skulle inn i flyet, antagelig fordi det ikke var
plass på flyet. Klager forstod ikke så mye der og da pga. språkforviklinger og fikk dermed ikke
tid eller mulighet til å ta ut Mac'en. Da hun kom hjem oppdaget hun at Mac'en var knust.

Klager stiller seg kritisk til at personalet ikke ga henne beskjed om å ta ut eventuelle skjøre
gjenstander av håndbagasjen før den ble sendt som vanlig bagasje.

Klager møtte på Gardermoen innen syv dager etter hjemkomst, men fikk da beskjed om at
det ikke var noe vits i å melde skaden på det tidspunktet siden hun ikke hadde meldt fra
ved ankomst. Hun fikk ikke engang vist frem den ødelagte Mac'en, og hun mottok ingen
skaderapport.

Klager krever erstatning for ødelagt Mac.

Det vises for øvrig til klagers brev.

Norwegian har i det vesentlige anført:

I følge internasjonale konvensjoner plikter passasjeren å fremvise skadet bagasje innen syv
dager etter hjemkomst. Dersom man forlater flyplassen uten å melde fra om skade, anses
bagasjen å være i samme stand som den var da den ble sjekket inn.

Norwegian kan på grunnlag av dette ikke imøtekomme klagers krav.

Nemnda bemerker:

Norwegian er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Klager mottok i dette tilfellet bagasjen med Mac'en uten å klage. Det følger av ovennevnte
bestemmelse at koffertene da formodes å være utlevert i god stand. Nemnda kan på
bakgrunn av de foreliggende opplysninger ikke se bort fra at Mac'en kan ha blitt skadet
før eller etter den var i Norwegians varetekt, og finne ikke tilstrekkelig grunnlag til å fravike
hovedregelen.

Nemnda finner etter dette ikke å kunne anbefale at klager gis medhold.

Nemnda bemerker avslutningsvis at fristen for å klage over skadet bagasje er syv dager for
innskrevet reisegods og 14 dager for gods, regnet fra mottakelsen.

Enhver klage skal være skriftlig og overlevert eller avsendt innen fristens utløp.

Dersom klage om skaden ikke blir gitt skriftlig innen fristen, faller ethvert krav mot
fraktføreren bort, med mindre han har handlet svikaktig, jf. luftfartsloven § 10-27.

Det er intet krav om å fremvise skaden innen syv dager, slik Norwegian hevder.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.