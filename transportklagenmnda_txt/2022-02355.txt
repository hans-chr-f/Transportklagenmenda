Vedtak i Transportklagenemnda - Fly

Sammendrag

Krav om erstatning for utgifter i forbindelse med forsinket bagasje.

Dato
10.04.2023

Saksnummer
2022-02355

Tjenesteytere
SAS

Klager har i det vesentlige anført

Klager reiste fra med SAS fra Oslo til Chicago via Stockholm den 21. september 2022.
Klagers bagasje ble forsinket i 22 timer. 

Klager måtte gjøre innkjøp for til sammen USD 542,67 som han krever refundert.
Innkjøpene bestod av toalettsaker, undertøy og en skjorte.  
SAS har tilbudt 75 euro + 1000 bonuspoeng til klager, for den forsinkede bagasjen, men
klager er ikke tilfreds med tilbudet.

Tjenesteyterne har i det vesentlige anført
SAS har ikke avgitt uttalelse til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

SAS har tross oppfordring ikke avgitt uttalelse til nemnda. 

Klagers bagasje ble forsinket, og han krever refusjon av innkjøp av diverse varer i påvente
av bagasjen. 

Flyselskapet er i henhold til luftfartsloven § 10-20 / Montrealkonvensjonen artikkel
19 ansvarlig for tap som følge av forsinket bagasje. Utlegg til for eksempel klær og
toalettartikler som skyldes et nødvendig behov kan klager kreve erstattet, men klager har
et ansvar for å begrense utgiftene. 

Klager har fremlagt kvittering på innkjøp av diverse toalettartikler og klær for til
sammen USD 542,67. Når det gjelder toalettsakene, så mener nemnda at klager ikke har
oversteget det som er nødvendig. Nemnda gjør fradrag for brus, og han skal ha dekket
USD 55,36, hvilket tilsvarer ca 570 kroner. Han har i tillegg handlet klær (en skjorte, en t-
skjorte, samt undertøy og sokker) hos Boss for til sammen USD 487,31. Dette overstiger
etter nemndas oppfatning det som er nødvendig, han har derfor ikke overholdt sin
tapsbegrensningsplikt, og erstatningen skal reduseres. Nemnda anbefaler skjønnsmessig
at SAS utbetaler kroner 1 500 til klager for dekning av klesinnkjøpene. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler kroner 2 070.