Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
21.11.2016

Saksnummer
2016-00341

Tjenesteytere
Ruter

Klager har i det vesentlige anført

15. juli tok klager t-banen fra Vestli til Jernbanetorget stasjon. På Jernbanetorget utførte
Ruter billettkontroll, og klager ble ilagt gebyr for manglende billett. 

Da klager skulle vise frem billetten sin, lå den ikke lomma. Kontrolløren ga henne derfor
2 minutter til å lete etter billetten. I den stressende situasjonen husket ikke klager hvor
hun hadde månedskortet, men kom på at det måtte ligge i en annen jakke hjemme.
Hennes foreldre kunne bekrefte dette over telefon. 

Klager har bedt om forståelse og tilgivelse for forglemmelsen, hun går aldri på offentlig
transport uten gyldig billett. Klager ønsker at saken blir behandlet på en rettferdig måte
og at gebyret blir slettet. 

Tjenesteyterne har i det vesentlige anført
Klager ble stoppet i kontroll på T-banen på Jernbanetorget stasjon den 15. juli 2016
i en såkalt ut-kontroll. I en ut-kontroll så står kontrollørene oppe ved sperreportene
ved utgangen av stasjonen og kontrollerer de som kommer fra togene og skal ut av
stasjonen. 

Klager kunne ikke fremvise billett og hevdet til kontrollørene at hun hadde kastet
billetten sin på vei fra toget og opp til utgangen. Hun fikk anledning til å lete etter denne
billetten, men den ble ikke funnet.

Når man reiser med Ruter så godtar man Ruters Transportvedtekter, her står det at man
selv er ansvarlig for å ha gyldig billett og at denne må være med under hele reisen og
innenfor betalingsgrensen. Gebyret er således korrekt ilagt.

Ruter ser ikke grunn til å frafalle kravet om gebyr i dette tilfellet.

Nemnda bemerker

Klager ble påtruffet ved billettkontroll den 15. juli 2016 på Jernbanetorget stasjon uten
gyldig billett og ble ilagt gebyr.  
Det fremgår av Ruters transportvedtekt punkt 5 at den reisende plikter å ha gyldig
billett før ombordstigning eller før man passerer kontrollsoner. Av samme bestemmelse
fremgår at passasjerer som ved kontroll ikke kan fremvise gyldig billett, vil bli ilagt et
gebyr. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Nemnda bemerker at klager ble stoppet i kontroll ved sperreportene ved utgangen av
stasjonsområdet. Til kontrollørene skal hun ha opplyst at hun hadde kastet billetten
på vei fra toget og opp til utgangen. I klagen er imidlertid opplyst at hun ikke fant
månedskortet sitt i jakkelomma og at hun ble veldig stresset. Hun har opplyst at det viste
seg at månedskortet lå i en annen jakkelomme.

Nemnda legger avgjørende vekt på at klager ikke kunne fremvise gyldig billett. Den
reisende har uansett plikt til å ha med seg månedskortet som er et upersonlig kort og
også kan brukes av andre. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale å ta klagen til
følge. 
Vedtaket er enstemmig.