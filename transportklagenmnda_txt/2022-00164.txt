Vedtak i Transportklagenemnda - Fly

Sammendrag

Krav om full refusjon av billettene.

Dato
17.06.2022

Saksnummer
2022-00164

Tjenesteytere
SAS

Klager har i det vesentlige anført

Klager med reisefølge skulle reise med SAS fra Oslo til Zurich 3. juni 2020. Flyvningen ble
kansellert mai 2020 grunnet nedstegning som følge av Covid-19. 

Klager med reisefølge mottok ikke full refusjon av billettene, men fikk utstedt en Travel
Voucher med gyldighet på 1 år. Det ble ikke opplyst av SAS hvilke rettigheter klager
hadde ved kansellering fra flyselskapets side. 

Klager krever full refusjon av billettene.

Tjenesteyterne har i det vesentlige anført
SAS har ikke inngitt tilsvar til Transportklagenemnda. 

Til klager har selskapet svart følgende: 
Fordi flyvningen ble kansellert av klager - og ikke flyselskapet - er det ikke tale om rett til
full refusjon av billettene. Utstedt voucher var et tilbud til selskapets passasjerer som av
ulike grunner valgte å kansellere billettene under pandemien. Hensikten var å muliggjøre
bruk av "kreditten" på et senere tidspunkt, derav gyldigheten på 1 år. 

Selskapets viser videre til vedlagt link med informasjon om betingelser og vilkår for
SAS Voucher. Flyselskapet kan på bakgrunn av dette ikke imøtekomme klagers krav om
forlengelse av ustedt voucher.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda.

Klager har fremsatt krav om full refusjon av billettene. SAS har i sitt svar til klager opplyst
at reisen ble kansellert av klager selv - før den planlagte flyvningen ble kansellert av
flyselskapet. 

Nemnda legger til grunn at det ikke hadde skjedd noen kansellering fra flyselskapets
side på tidspunktet klager selv avbestilte. EU-forordning 261/2004 kommer derfor
ikke til anvendelse. Det fremgår av EU-kommisjonens fortolkningsveiledning av EU-
passasjerrettigheter i sammenheng med covid-19 artikkel 2.2 at EUs passasjerrettigheter
ikke omhandler situasjoner der passasjeren ikke kan reise, eller ønsker å kansellere
reisen på eget initiativ. Om klager har rett på full refusjon av billettene, avhenger dermed
av billettvilkårene som er fastsatt av flyselskapet. I denne saken hadde klager ikke-
refunderbare billetter, hvilket innebærer at han kun har krav på refusjon av skatter og
avgifter. 

Når det gjelder klagers subsidiære krav om forlengelse av gyldigheten av voucher
forstår nemnda det slik at vouchere ble gitt som en goodwill fra selskapet til passasjerer
som ikke ønsket å reise under den pågående pandemien. SAS har opplyst til klager
at alminnelige betingelser og vilkår for SAS Vouchers gjelder også i slike tilfeller. Etter
nemnda syn er det ikke grunner som taler for at klager har krav på ny voucher etter endt
utløpstid.

Vedtak

Transportklagenemnda anbefaler ikke at klager gis medhold i krav om full refusjon av
billetten. SAS anbefales å refundere skatter og avgifter dersom dette ikke allerede er
gjort.