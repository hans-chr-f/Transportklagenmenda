Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
28.08.2020

Saksnummer
2020-01518

Tjenesteytere
TUI Norge AS

Klager har i det vesentlige anført

Klagen gjelder en pakkereise for to personer med innkvartering i et dobbeltrom med
all inclusive, balkong og havutsikt på Hotel Riu Vistamar, Puerto Rico, Gran Canaria i
perioden 14.03.2020 - 28.03.2020. Totalpris 39 172 kroner.

Klager avbestilte reisen den 13. mars 2020 grunnet korona situasjonen. 

Klager har lagt ved legeattest. Legen anbefaler klager å ikke reise.

Klager har søkt forsikringsselskap om dekning/erstatning. Klager har ikke blitt tilkjent
dekning/erstatning.

Klagers krav: 
Refusjon av reisens totalpris på 39 172 kroner.
Refusjon for måltider og setereservasjon 1 280 forhåndsbetalt til Norwegian Air Shuttle.

Klager har søkt forsikringsselskap om dekning/erstatning. Klager har ikke blitt tilkjent
dekning/erstatning.

Det vises for øvrig til korrespondanse fra klager.

Tjenesteyterne har i det vesentlige anført
Den 24. oktober 2019 bestilte klager en reise for to personer på www.tui.no.

For å bestille en reise med TUI på www.tui.no, må man aktivt klikke i en rubrikk at man
har lest og akseptert vilkårene for reisen.  Ved siden av rubrikken, kan man trykke på en
link og lese reisevilkårene. Som kunde er man forpliktet til dette, jfr. reisevilkårene pkt.
7.2. TUI har lagt ved vilkårene.

TUI følger alltid Utenriksdepartementets anbefalinger og reiseråd og i de situasjoner
hvor UD fraråder reiser til et eller flere reisemål, kan TUIs kunder alltid endre eller
avbestille reisen kostnadsfritt. 

Klager hadde avreise den 14. mars 2020. UD og regjeringen i Norge sendte først ut
pressemelding den 14. mars 2020 kl. 09:24 og frarådet alle reiser som ikke var strengt
nødvendige. Klager avbestilte selv sin reise den 13. mars 2020. Reisen ble avbestilt med
fullt gebyr i henhold til TUIs avbestillingsregler og vilkår.

TUI anfører at det må foreligge en uttalelse fra offisiell myndighet som fraråder reiser til
et bestemt område eller land for at §22 i pakkereiseloven skal komme til anvendelse. Det
er ikke opp til kundene selv å vurdere når de mener det er uforsvarlig å reise. 

I §23 i pakkereiseloven fremgår det at arrangøren kan avlyse pakkereisen som følge av
uunngåelige og ekstraordinære omstendigheter. Først den 14. mars 2020 kl. 09:24 gikk
Utenriksdepartementet og regjeringen i Norge ut med en pressemelding der de frarådet
reiser til alle land som ikke var strengt nødvendige. TUI kansellerte alle reiser fra 14. mars
til 14. april 2020 med full tilbakebetaling av reisens pris. 

I saken til Pakkereisenemnda har klager lagt ved legeerklæring. Denne har ikke tidligere
blitt forelagt TUI. 

TUI kan ikke se at det foreligger grunnlag for prisavslag.

Det vises for øvrig til korrespondanse fra TUI Norge AS.

Nemnda bemerker

Klagen gjelder en pakkereise for to personer med innkvartering i et dobbeltrom med
all inclusive, balkong og havutsikt på Hotel Riu Vistamar, Puerto Rico, Gran Canaria i
perioden 14.03.2020 - 28.03.2020. Totalpris 39 172 kroner.

Klager avbestilte reisen den 13. mars 2020 grunnet Covid-19 situasjonen.

Pakkereisenemnda har delt seg i et flertall og et mindretall. 

Flertallet, nemndsleder og forbrukerrepresentantene, mener at pakkereiseloven § 22
kommer til anvendelse på klagers avbestillingstidspunkt den 13.03.2020. Selv om UD ikke
kom med sitt reiseråd først den 14.03.2020, vektlegger flertallet at Spania hadde erklært
unntakstilstand den 13.03 som ble effektuert 14.03, samt at UD allerede den 12.03
hadde kommet med anbefalinger om å ikke reise til enkelte deler av Spania. Flertallet
anbefaler at klager gis medhold. 

Mindretallet, reisebransjens representanter, mener at pakkereiseloven § 22 ikke kommer
til anvendelse før etter 14.03.2020 som er tidspunktet for den offisielle anbefalingen fra
UD. Nemnda bør ikke fravike tidligere, langvarig nemndspraksis som legger UDs reiseråd
til grunn for § 22-vurderingene. I motsatt fall, vil nemnda åpne opp for prosessdrivende
individuelle og subjektive vurderinger av hver enkeltreise. Under enhver omstendighet
følger det av klagers egen saksfremstilling at klager avbestilte fordi deres lege frarådet
dette. En slik helsemessig grunn for avbestilling ville vært dekket av kundens egen
avbestillingsforsikring. Klager har fremlagt legeattest for å dokumentere dette, slik at
dekning kan bli oppnådd. Det er derfor overraskende at forsikringsselskapet avviser
kravet under sin dekning og viser til at arrangøren har refusjonsansvar. Det vises her
til at «uunngåelige og ekstraordinære omstendigheter» i pakkereiseloven §§ 22, jf. 8 i)
er legaldefinert som «en situasjon som den part som påberoper seg en slik situasjon
ikke har kontroll over, og der konsekvensene ikke hadde kunnet avverges, selv om
alle rimelige tiltak var blitt truffet». Klager ville hatt «kontroll» over situasjonen ved å
tegne adekvat forsikring som igjen ville «avverget» refusjonstapet. Alternativt kunne
klager avventet til det offisielle reiserådet forelå. Ettersom klager valgte å avbestille:
1) uten tilstrekkelig forsikringsdekning (det forutsettes for øvrig at forsikringsvedtaket
foreløpig ikke er påklaget), 2) før et offisielt reiseråd forelå og 3) til tross for at klager
valgte å gjennomføre avbestillingen selv om avbestillingen ville utløse gebyr på grunn av
avbestillingstidspunktet, kan dette refusjonstapet ikke belastes arrangøren. Mindretallet
mener at klager må belastes avbestillingsgebyret.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager gis medhold. 

Vedtaket er fattet under dissens som fremgår ovenfor.