Vedtak i Transportklagenemnda - Fly

Sammendrag

Krav om refusjon av flybilletter kjøpt gjennom reisebyrå.

Dato
14.10.2021

Saksnummer
2021-00100

Tjenesteytere
Supersaver
Norwegian Air Shuttle
SAS

Klager har i det vesentlige anført

Klager med reisefølge (til sammen åtte personer) skulle fly fra Oslo til Alicante tur/retur
henholdsvis 25. juli 2020 og 1. august 2020. Utreisen var med Norwegian (D85321), og
returen med SAS (SK4672). Billettene var kjøpt gjennom reisebyrået Supersaver. 

De kunne ikke reise til Spania, da landet ble merket rødt. Klager har imidlertid ikke
avbestilt på eget initiativ.  I midten av juni 2020 sendte klager en e-post til Supersaver
hvor det sto "Hva skjer med denne reisen? Er det mulig å få refundert fra flyselskapene
da UDs reiseråd strekker seg til 20. august 2020?".  Klager fikk et autosvar. Den 26. juli
2020 fikk han beskjed om at Supersaver måtte ha autorisasjon fra flyselskapene først.
Den 28. august fikk han beskjed om at full refusjon ikke var mulig for begge bookingene,
men at han kunne kontakte Supersaver for å sjekke mulighetene for ombooking.  I
etterkant av dette har klager purret flere ganger. Han har også forsøkt å nå de pr.
telefon, noe som har vært helt umulig.

Under saksforberedelsen til nemnda har klager fått refundert 886.64 NOK fra
Supersaver. Klager med reisefølge har også kontaktet sine forsikringsselskaper og fått
igjen totalt 26943 NOK. Gjenstående krav mot Supersaver er med dette 6848,36 NOK.

Tjenesteyterne har i det vesentlige anført
Supersaver har anført følgende:

Marco Polo AS, Supersaver er en formidler av de reisetjenester, inkludert flybilletter som
tilbys på nettsidene deres. Supersaver er kun å regne som en formidler. Avtalen som
gjelder det faktiske tilbudet av flybilletter og flytjenester, trer i kraft mellom kunden og
det aktuelle flyselskapet. Supersaver er ikke medleverandør av tjenestene og er ikke part
i avtaleforholdet mellom kunden og flyselskapet. Supersaver sitt ansvar begrenser seg til
formidlingen av eventuelle ekstratjenester kunden kjøper av Supersaver. 

Supersavers rolle som formidler er tydelig beskrevet på deres nettsider og i selskapets
reisevilkår. Kunden har ved bestilling og før betaling bekreftet å ha lest og godtatt
reisevilkårene.

Supersaver viser for øvrig til vedlagte reisevilkår.

Supersaver gjør særlig oppmerksom på at Supersaver:
- kun opptrer som formidler av tilbud av reisetjenester
- ikke er part i avtalen mellom kunden og flyselskapet
- ikke har noen innflytelse på flyselskapets vilkår
- ikke kan ta ansvar for utførelsen av reisetjenestene
- kun kan formidle tilbakebetalinger som Supersaver har fått fra det aktuelle flyselskapet.
Ved refusjon vil et administrasjonsgebyr på 375 NOK per booking bli trukket.

Klager booket to enkeltbilletter på Supersaver sine hjemmesider den 11. februar 2020.
Utreisen med Norwegian og hjemreisen med SAS. Dessverre ble hele reisen rammet av
den rådende situasjonen med covid-19. Da ut- og hjemreisen ble booket med separate
bookingnummer håndteres de individuelt, og de respektive flyselskapenes regler
gjelder. 

Supersaver må i sin rolle som formidler alltid følge flyselskapets regler og retningslinjer.
Norwegian har dessverre sperret muligheten til å refundere deres billetter. Dette er
beklagelig, men ikke noe Supersaver kan påvirke. Supersaver håper at Norwegian vil
åpne opp for refusjon igjen om kort tid.

Supersaver har på kundens vegne sendt refusjonsforespørsel til SAS for samtlige
returbilletter i bookingen. SAS har bekreftet refusjon for billetten. Supersaver kan se
at refusjonen SAS har bekreftet kun gjelder skatter og avgifter. Supersaver ber SAS
vennligst kontrollere dette, ettersom flyvningen var innstilt (UN). Det vises til vedlagt
bookinghistorikk. 

Ved bookingen ble kundens betaling formidlet til flyselskapene omgående. Dette i tråd
med Supersaver sine reisevilkår.  

Flyselskapets beslutning er utenfor Supersaver sin kontroll. Supersaver vil lide store
økonomiske tap dersom de forventes å erstatte kunder der det ikke foreligger noe
finansielt middel til å dekke kostnaden.

Norwegian har ikke fremmet tilsvar i saken. 

SAS har anført følgende:

Klager har fremmet krav mot Supersaver, Norwegian og SAS der det kreves refusjon av
SAS for billetter for reise som skulle ha funnet sted den 1. august 2020 fra Alicante til
Gardermoen med SK4672. 

SAS tar i tilsvaret stilling til klagers returreise, da utreisen er operert av Norwegian.
Følgelig må Norwegian svare for denne delen av reisen. Ut ifra dokumentasjon i
saken fremkommer det ikke tydelig om klager på noe tidspunkt avbooket/kansellerte
billettene. Imidlertid indikeres det at dette ikke ble gjort, da klager stiller spørsmål til
Supersaver i ettertid om flyvningene ble kansellert. I tillegg har klager lagt ved diverse
korrespondanse med reisebyrået. SAS kan ikke se at det gis uttrykk for at klager ønsker å
kansellere reisen ut ifra nevnte korrespondanse.

Ved det tilfellet passasjerer velger å ikke benytte seg av en billett vil ikke flyselskapet
kunne pålegges å refundere reisen.

Supersaver viser til Air Segments i sitt tilsvar. Det er riktig slik som Supersaver skriver, at
klagers flyvning SK4672 ble kansellert (UN). Imidlertid viser historikken som Supersaver
vier til, at det ble satt opp en ny flyvning, SK4674. Både kanselleringen og den nye
flyvningen oppsto den 29. juni 2020. Det vises til vedlegg. Den nye flyvningen SK4674 gikk
som normalt. Det er klart at det er Supersaver sitt ansvar å informere om en slik endring
og deretter behandle kundens ombooking eller forespørsel om refusjon. 

SAS har ikke mottatt refusjonsforespørsel (RA) fra Supersaver i forbindelse med denne
saken. Refusjonen som er gjort i Sirax viser at Supersaver kun har refundert skatter og
avgifter. 

SAS kan på bakgrunn av det ovennevnte ikke imøtekomme klagers krav om full
tilbakebetaling i dette tilfellet.

Nemnda bemerker

Én av tjenesteyterne i saken (Norwegian) har ikke fremmet tilsvar til
Transportklagenemnda. Nemnda kan likevel treffe vedtak basert på opplysninger
fremkommet tidligere i saken, jf. transportklagenemndforskriften § 5-3 tredje ledd.

Supersaver har anført at både utreisen med Norwegian og returen med SAS ble
kansellert grunnet covid-19.

Norwegian har som tidligere presisert ikke fremmet tilsvar, og de har således ikke
imøtegått Supersaver sin påstand om at deres flyvning ble kansellert. Nemnda legger til
grunn at flyvningen med Norwegian ble kansellert av flyselskapet. 

SAS har bekreftet at deres flyvning (SK4672) ble kansellert 29. juni 2020, det ble imidlertid
satt opp en ny flyvning (SK4674). Denne gikk som normalt. 

Nemnda legger med dette til grunn at både klagers utreise og returreise ble kansellert.

Bookingene med SAS og Norwegian er på to separate bookingnummer, og anses rettslig
som to separate reiser. Vurderingen av de to bookingene må med dette foretas hver for
seg.

Nemnda vil først ta stilling til utreisen med Norwegian.

Kansellering kan gi rett til standarderstatning etter EU-forordning 261/2004 artikkel 5 og
7, med mindre flyselskapet kan bevise at passasjeren har fått informasjon om endringen
minst to uker før planlagt avgangstid. Dette gjelder enten flyreisen er kjøpt direkte fra
flyselskapet eller fra en formidler, jf. EU-domstolens dom 11.05.2017 (Krijgsman - SLM)
[C-302/15]. 

Slik nemnda oppfatter saken ble klager aldri informert om at flyvningen med Norwegian
var kansellert. Dette er isåfall ikke dokumentert fra tjenesteyterne i saken.  I tilfeller hvor
passasjeren selv avbestiller billetten før flyvningen er kansellert fra flyselskapet sin side,
vil ikke EU-forordning 261/2004 komme til anvendelse, jf. artikkel 3 punkt 2 bokstav a).
Nemnda har ikke kjennskap til hvilken dato Norwegian kansellerte flyvningen. Basert
på fremlagt dokumentasjon i saken kan nemnda uansett ikke se at klager sendte inn en
bindende refusjonsforespørsel før avreisedatoen.  I mailen sendt til Supersaver i midten
av juni 2020 spør han kun om hva mulighetene for refusjon i hans tilfelle er. Han får så
en tilbakemelding om at dette må sjekkes opp.  EU domstolen har i Krijgsman - SLM)
[C-302/15] gitt klart uttrykk for at under forordningen har flyselskapet bevisbyrden for
at det har informert passasjeren om kanselleringen og om når dette ble gjort. Dersom
flyselskapet ikke kan bevise at passasjeren ble informert om kansellering av flyvningen
mer enn to uker før avgangstidspunktet, må selskapet betale standarderstatning til
passasjeren slik forordningen gir anvisning på. 

Retten til standarderstatning faller bort i tilfeller hvor det godtgjøres at kanselleringen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5 punkt 3. Supersaver
har skrevet at reisen ble rammet av covid-19. Norwegian har imidlertid ikke fremmet
noe tilsvar hvor dette er utdypet eller dokumentert nærmere. I juli 2020 opererte
flere flyvninger til tross for situasjonen med covid-19. Nemnda mener med dette at
årsaken til kanselleringen ikke er tilstrekkelig sannsynliggjort, og at klager har rett på
standarderstatning  på 400 euro per person for kanselleringen av D85321.

Ved kansellering har passasjerene valget mellom refusjon av hele billettprisen eller
omruting snarest mulig på tilsvarende transportvilkår, jf. artikkel 8, 1. a). Nemnda
bemerker at det er flyselskapene som er ansvarssubjekter etter EU-forordning 261/2004.
Ettersom D85321 ble kansellert, er Norwegian ansvarlig for å refundere klagers
flybilletter i henhold til forordningen.

Nemnda vil så ta stilling til reisen med SAS:

I likhet som med reisen med Norwegian kan ikke nemnda se at klager ble informert
om kanselleringen av SK4672. Nemnda kan heller ikke se at det er dokumentert at
klager avbestilte reisen før den ble innstilt av SAS den 29. juni 2020. SAS har anført at
det var Supersaver sin plikt å informere klager om endringen og deretter behandle
kundens ombooking eller refusjon. Nemnda viser i likhet som med Norwegian-reisen til
at det er flyselskapet som er ansvarssubjekt etter EU-forordning 261/2004. Det vises til
redegjørelsen ovenfor. 

Supersaver har skrevet at reisen ble rammet av covid-19. SAS har imidlertid ikke forklart
eller dokumentert dette noe nærmere. I august 2020 opererte flere flyvninger til tross
for situasjonen med covid-19. Nemnda mener derfor at det ikke er tilstrekkelig godtgjort
at dette var årsaken til kanselleringen. Nemndas oppfatning er med dette at klager har
rett på standarderstatning på 400 euro per person også for denne kanselleringen,  jf. EU-
forordning 261/2004 artikkel 5 og 7. Klager har også rett til full refusjon av billettene med
SAS, jf. EU-forordning 261/2004 artikkel 8.

Nemnda anbefaler med dette at Norwegian og SAS hver for seg utbetaler
standarderstatning på 400 euro per reisende for sine respektive kanselleringer.

Når det gjelder refusjon av billettene har klager fått dekket deler av summen fra sitt
forsikringsselskap, samt refusjon av skatter og avgifter på SAS-billettene fra Supersaver.
Gjenstående krav er 6848,36 kroner, og nemnda anbefaler at Norwegian og SAS dekker
halvparten hver. 

Nemnda minner flyselskapene på muligheten til å kreve regress fra Supersaver dersom
det skulle være aktuelt.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Norwegian og SAS hver for seg utbetaler 400 euro
per person, samt at de hver for refunderer 3424,18 kroner til klager.