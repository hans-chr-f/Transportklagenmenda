Vedtak i Transportklagenemnda
- Kollektivreiser

Sammendrag

Krav om frafall av ilagt gebyr.

Dato
14.12.2021

Saksnummer
2021-01338

Tjenesteytere
Ruter

Klager har i det vesentlige anført

Klager ble ilagt gebyr da han reiste med bussen. Klager anfører at han startet kjøp av
billett før han gikk om bord, men at betalingen måtte ha gått tregt fordi han hadde brukt
opp angitt datamengde. Klager viser til fremlagt dokumentasjon på dette og krever at
Ruter frafaller gebyret.

Tjenesteyterne har i det vesentlige anført
Klager ble stoppet i bilelttkontroll om bord på busslinje 66 den 23. august 2021. Det
er notert på gebyret at han allerede satt om bord da kontrollørene gikk på og startet
kontrollen fra Alna senter. Det fremgår av kjøre-loggen til bussen at den ikke stoppet
på holdeplassen før, hvilket innebærer at klager har vært om bord i bussen i minst to
stasjoner før kontrollen gikk på. 

Sanntid fra bussen viser at den var på Alna senter klokken 13:25:05. Da burde billetten til
klager allerede ha vært gyldig i lang tid. Billetten ble ikke bestilt før klokken 13:25:25. 

Ruter viser til punkt 3 i selskapets reisevilkår hvor det fremgår at passasjeren skal ha
gyldig og aktivert billett ved påstigning på et transportmiddel. 

Ruter ser ingen grunn til å frafalle gebyret i denne saken.

Nemnda bemerker

Klager ble ilagt gebyr på bussen den 23. august 2021 fordi han ikke kunne vise gyldig
billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. Det følger videre
av punkt 6.2 første avsnitt at passasjerer som ved kontroll ikke kan vise gyldig billett, vil
bli ilagt gebyr. Bestemmelsen er objektiv. Gebyr kan således ilegges selv om passasjeren
ikke har opptrådt klanderverdig.

Klager anfører at han startet kjøp av billett før påstigning, men at han var tom for data
som resulterte i at det må ha tatt tid å få registrert kjøpet. Klager har videre opplyst at
han reiste fra holdeplassen Smalvollveien. Ifølge sanntidslogg fremlagt av Ruter kjørte
bussen fra Smalvolveien kl.13:24:17. Klagers billett var aktivert og gyldig fra kl.13:25:36. 

Nemnda legger følgelig til grunn at klagers billett var aktivert for sent og vilkårene for å
ilegge gebyr var dermed til stede. Nemnda bemerker at den reisende selv er ansvarlig
for å påse at mobilen fungerer ved bruk av mobilbillett, derunder at man har tilstrekkelig
med datatrafikk for aktivering av billett i tide.

Vedtak

Transportklagenemnda finner ikke å kunne anbefale at klager gis medhold.