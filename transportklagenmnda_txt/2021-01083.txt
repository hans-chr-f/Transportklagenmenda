Vedtak i Transportklagenemnda - Fly

Sammendrag

Krav om refusjon av billetter betalt med cashpoints.

Dato
18.10.2021

Saksnummer
2021-01083

Tjenesteytere
Norwegian Air Shuttle

Klager har i det vesentlige anført

Klager hadde først bestilt billetter fra Oslo til Edinburg med avreise april 2020 og
bookingref: MWFGRA. Norwegian kansellerte reisen og klager fikk refusjon i form av
cashpoints. I juli 2020 bestilte klager en ny reise med bookingref: O6AK6A med avreise
25. september 2020, hvor også denne reisen ble kansellerte og fikk endret rutetid
gjentatte ganger. På ny endret klager reisen til avreise 27. mars 2021 med samme
bookingref. som tidligere. 

Da klager igjen mottok varsel om endret reiserute tok han kontakt med kundeservice
med ønske om å kansellere reisen og full refusjon av billettene. Kundeservice hjalp klager
kansellere reisen via Norwegians hjemmeside, og forsikret klager om at han ville få full
refusjon av billettene. Pengene uteble og etter gjentatte purringer per telefon sendte
klager en skriftlig klage januar 2021. Selskapets svar uteble og klager sendte en ny klage i
juni, og da avslo selskapet klagers refusjonskrav. 

Ifølge klager var det Norwegian som fikk han til å gjennomføre kansellering av booking
O6AK6A med deres lovnad om full tilbakebetaling av billettene. Klager ber nemnda
ettergå hans bookinghistorikk med flyselskapet slik at det blir klart at han rettmessig har
krav på full refusjon av billettene.

Tjenesteyterne har i det vesentlige anført
Klager krever refusjon av billetten for bookingref: O6AK6A. 

Klagers opprinnelige flyvning DY1640 med avgang 23. mars 2021 fikk en ruteendring som
klager aksepterete. Den 18. januar 2021 kansellerte klager reisen med bookingreferanse
O6AK6A. Norwegian viser til vedlagt skjermbilde av internlogg. På tidspunktet for klagers
kansellering var DY1640 med avgang 23. mars 2021 planlagt aktiv, og ble først kansellert
av selskapet den 21. januar 2021. 

Klager hadde kjøpt LowFare billett og er derfor ikke berettiget til full refusjon av billetten.
Norwegian kan på bakgrunn av overnevnte ikke imøtekomme klagers krav.

Nemnda bemerker

Dersom et fly blir kansellert kan klager ha rett på standarderstatning etter EU-forordning
261/2004 artikkel 5 jf. artikkel 7. Etter forordningens artikkel 8 nummer 1 har reisende i
tillegg krav på refusjon av billett dersom dette velges fremfor omruting.

Ovenstående rettigheter gjelder kun dersom det er flyselskapet som har kansellert
reisen. Klager har opplyst at han selv tok kontakt med Norwegian i januar 2021 og at
de selv avbestilte reisen. Nemnda legger dermed denne opplysningen til grunn. Klager
hadde dermed ingen bekreftet billett til den aktuelle flyvningen, og det er dermed ikke
grunnlag for erstatning eller refusjon etter EU-forordningen.

Klager har anført at de ble veiledet til å kansellere billetten av kundeservice over telefon.
Spørsmålet for nemnda er med dette om klager kan ha rett på refusjon grunnet denne
veiledningen. Norwegian har i sitt avslag til klager skrevet at de ikke kan få refusjon, da
de avbestilte billetten frivillig før flyvningen var kansellert.

Nemnda mener at spørsmålet om hva som faktisk ble sagt i forbindelse med klagers
kontakt med kundeservice hos Norwegian, er et bevisspørsmål som ikke egner seg til
behandling i nemnda. Saken avvises etter transportklagenemndforskriften § 6-2 d

Vedtak

Saken avvises.