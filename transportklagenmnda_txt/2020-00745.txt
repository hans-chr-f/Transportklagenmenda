Vedtak i Transportklagenemnda - Fly

Sammendrag

Krav om refusjon av buss og drosje grunnet forsinkelse.

Dato
06.10.2020

Saksnummer
2020-00745

Tjenesteytere
Widerøe

Klager har i det vesentlige anført

Klager og hennes sønn skulle reise fra Bodø til Evenes med WF878 kl. 21:50 den 14.
januar 2020. Ankomst Evenes var kl. 22:30. Klager fikk først ny avgangstid kl. 22:20, men
den ble endret til kl. 22:50. 
Ved ankomst Evenes kl. 23:50 rakk ikke klager flybussen som skulle kjøre via Lødingen.
Dette medførte at klager måtte ta drosje for å komme hjem.

Klager krever å få refundert forhåndsbestilt flybussbillett (kroner 330) og drosje (kroner 3
078) på totalt kroner 3408.

Tjenesteyterne har i det vesentlige anført
Widerøe viser til at denne flyvningen ble forsinket med 57 minutter. Forsinkelsen er for
kort til at det utløser krav om erstatning.
Forsinkelsen var grunnet sent korresponderende fly samt fjerning av snø/is/vann på
lufthavnen.

Widerøe kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør
at forsinkelsen var under tre timer, eller skyldtes ekstraordinære omstendigheter
som ikke kunne vært unngått selv om alle rimelige tiltak var truffet, jf EU-forordning
261/2004 artiklene 5, 6 og 7, samt EU-domstolens avgjørelser i sakene Sturgeon-Condor
av 19.11.2009 (C-402/07) og Nelson med flere av 23.10.2012 (C-581/10).

Flyselskapet Widerøe har fremlagt dokumentasjon som viser at klagers flygning fra
Bodø til Evenes ble forsinket 57 minutter. En forsinkelse av denne lengden gir ikke rett til
standarderstatning. Dette er heller ikke krevet. 

Som følge av forsinkelsen mistet klager siste buss fra Evenes til sitt hjemsted. Slike
utgifter er ikke dekningsmessige etter EU-forordningen. Selskapet er i imidlertid i
henhold til luftfartsloven § 10-20 ansvarlig for tap som er en direkte følge følge av
forsinkelsen, med mindre selskapet godtgjør at det har tatt alle forholdsregler som med
rimelighet kan kreves for å unngå tapet, eller dette ikke har vært mulig for dem.

Widerøe har fremlagt forklaring og dokumentasjon som viser at årsaken til forsinkelsen
av WF878 var fjerning av snø, is og vann på rullebanen i Bodø. 

Nemnda mener at flyselskapet ikke kan holdes ansvarlig for disse utgiftene i medhold
av luftfartsloven § 10-20 heller, og viser til begrunnelsen for at klager ikke har rett til
standarderstatning; flyselskapet må sies å ha godtgjort at det har tatt alle forholdsregler
som med rimelighet kan kreves for å unngå tapet også i luftfartslovens og Montreal-
konvensjonens forstand. 

Nemnda kan etter dette ikke anbefale at klager gis medhold.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly kan ikke anbefale at klager gis medhold.