Vedtak i Pakkereisenemnda

Sammendrag

Diverse problemer med hotellet.

Dato
..

Saksnummer
29/14P

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Reisemål: Gran Canaria

Antall reisende: 2

Reisens pris: 27.114.-

Tidsrom: 201213 - 271213

Saken gjelder:

Diverse problemer med hotellet.

Klageren hevder at de fikk dårlig service på hotellet. Det var ingen til å hjelpe med
bagasjen da de ankom. Det var for få ansatte i resepsjonen, hvilket førte til en konstant
kø av gjester. Det var maur på badet og noe klageren mener var en kakerlakk i maten i
spisesalen. Bartenderen kunne ikke blande drinker.

Det var stadig lyssvikt på tennisbanen og det var svikt i dørkortsystemet i 2 ½ dag.

I det hele tatt ble ferien en stor skuffelse, slik som beskrevet i et 12 siders klageskriv.

Klager krever å få tilbake halvparten av kostnadene av turen, ettersom ferien ble ødelagt.

Star Tour AS har innhentet informasjon fra reisemålet. Det fremgår av denne at det var
svikt i strømtilførselen til hotellet i deler av den perioden klageren ferierte der. Det var
nok årsaken til lysfeilen på tennisbanen og til at nøkkelkortsystemet i perioder ikke
virket. Star Tour beklager problemene med maur og kakerlakker.

Det er imidlertid vanlig med slike innsekter i sydlige strøk. Som oftest blir dette bekjempet
med spraying, hvilket var tilfelle også i denne saken. Star Tour ønsker å opplyse at de ikke
tidligere har fått noen klager på dårlig mat eller innsekter i maten på dette hotellet.

Det vises til rapport fra reisemålet. Klageren ble tilbudt en kompensasjon, som hun syntes
var alt for liten. Star Tour har som et engangstilfelle tilbudt kr 4.000,- som prisavslag eller kr
5.500,- i reisegavekort.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Etter å lest gjennom klagen, kan nemnda ikke se at klagerens reise til Kanariøyene lider av
noen mangel. Når det gjelder avstanden til resepsjonsområdet, fremgår det reisevilkårene
at gjestene ikke er sikret noen spesiell romplassering. Det hotellet klageren valgte er et
stort hotell, og det medfører at det kan være avstand fra rommet og til resepsjonsområdet.
At man fant innsekter på rommet er selvsagt beklagelig, men ikke uvanlig i sydlige strøk.
Straks klageren påpekte problemet ble det så vidt det opplyses i klagebrevet tatt hånd om
på en adekvat måte. At klageren mener å ha funnet et innsekt i maten i spisesalen er ikke
akseptabelt. Det høres imidlertid ut til, på bakgrunn av beskrivelsen av spisesal og servicegrad
- blant med egen kokk til stede -, at det kan ha vært et beklagelig sammentreff av uheldige
omstendigheter.

Det er videre uheldig at strømtilførselen til hotellet i perioder var ustabil. Det var antagelig
årsaken til at køen i resepsjonen var lang og til at lysforholdene var ustabile på tennisbanen.
Det er imidlertid ikke mulig å ha en generell bemanning som tar høyde for slike uforutsette
hendelser.

Reklamasjonsnemnda for pakkereiser kan etter dette ikke se at det er grunnlag for å gi
prisavslag ut over det som er tilbudt av reiserarrangøren.

Vedtak:

Reklamasjonsnemnda for pakkereiser finner ikke å kunne anbefale at det gis prisavslag ut
over det som er tilbudt fra Star Tour AS, nemlig kr 4.000,- i kontantavslag, alternativt kr 5.500,-
som reisegavekort.

Vedtaket var enstemmig.