Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
17.01.2019

Saksnummer
2018-00074

Tjenesteytere
Air Baltic

Klager har i det vesentlige anført

Klager med reisefølge (tilsammen to personer) skulle reise fra Oslo til Riga den 22.
november 2017 kl 19.35 med flight BT154. Avgangen ble forsinket.

Klager mener problemer med de-icing ikke er å anse som ekstraordinære
omstendigheter.

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
BT154 ble 3 timer og 44 minutter forsinket grunnet sent innkommet fly fra Riga, samt
værforholdene på Gardermoen. BT153 fra Riga til Oslo ankom Gardermoen 1 time og 28
minutter forsinket grunnet ATC-restriksjoner på Gardermoen(endring av slot-tider som
følge av dårlige værforhold). Flymaskinen tok av fra Gardermoen 4 timer og 6 minutter
forsinket grunnet underkjølt regn, ATC-restriksjoner og kø ved de-icing. Air Baltic viser til
fremlagt dokumentasjon. 

Hendelsen er ikke kompensasjonsberettiget da årsaken var ekstraordinære
omstendigheter utenfor Air Baltics kontroll.

Air Baltic kan ikke imøtekomme klagers krav

Det vises for øvrig til Air Baltics brev.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Air Baltic har godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet:

Air Baltic har fremlagt dokumentasjon som viser at BT154 fra Oslo til Riga ble
forsinket 3 timer og 44 minutter grunnet underkjølt regn på Gardermoen, samt ATC-
restriksjoner som følge av værforholdene. Air Baltic kunne ikke gjort noe for å forhindre
værforholdene. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.