Vedtak i Transportklagenemnda - Fly

Sammendrag

Gjenopptakelse av sak 294/11F jf. vedtak av 12. desember 2011.

Dato
16.10.2012

Saksnummer
294/11F

Tjenesteyter
KLM

Gjenopptakelse av sak 294/11F jf. vedtak av 12. desember 2011.

Nemnda bemerker:

Flyklagenemnda (nå Transportklagenemnda-fly) traff den 12. desember 2011 slikt vedtak i
saken:

Flyklagenemnda anbefaler at klagerne gis en erstatning på NOK 17 108 med tillegg av 600
euro per person. Til fradrag kommer eventuell tidligere utbetaling.

Nemnda besluttet på møte 26. mars 2012 å gjenoppta saken da det viste seg at KLM ikke
hadde fått anledning til å uttale seg i saken, jf. transportklagenemndforskriften § 6-6.

KLM har avgitt uttalelse til nemnda i brev av 12. april 2012 og 17. mai 2012. Saken er også
forelagt Luftfartstilsynet, Teknisk avdeling. Klager har uttalt seg.

Nemnda har delt seg i et flertall og et mindretall når det gjelder forsinkelsen 1. oktober 2010.

Flertallet, lederen og flyselskapenes representanter finner på bakgrunn av KLMs
redegjørelse vedlagt vedlikeholdsordre godtgjort at forsinkelsen skyldtes en
ekstraordinær omstendighet, en teknisk feil, som ikke kunne vært unngått selv om alle
rimelige tiltak var truffet. Forsinkelsen gir følgelig ikke rett til standarderstatning etter
forordningen.

Mindretallet, forbrukernes representanter finner ikke godtgjort at
unntaksbestemmelsen kommer til anvendelse. Mindretallet viser til at KLM ikke har
kunnet gi Luftfartstilsynet et fyldestgjørende svar.

En samlet nemnd er av den oppfatning at klager har rett til refusjon av NOK 990 for
utgifter til transport flyplass/hjemsted. Tidligere anbefaling opprettholdes.

En samlet nemnd opprettholder videre anbefalingen om at klager gis en erstatning på
600 euro per person for forsinkelsen på hjemreisen. Dersom det er utbetalt 300 euro
per person kommer dette til fradrag.

Det vises for øvrig til tidligere vedtak i saken datert 12. desember 2011.

På bakgrunn av flertallets vurderinger traff nemnda slikt

Vedtak:

Transportklagenemnda-fly anbefaler at klagerne gis en erstatning på 600 euro per person. Til
fradrag går 300 euro per person dersom det er utbetalt. Nemnda anbefaler videre at klagerne
erstattes utgifter med NOK 990.

Dette vedtak trer i stedet for vedtak av 12. desember 2011.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines