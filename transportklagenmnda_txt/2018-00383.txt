Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
25.09.2018

Saksnummer
2018-00383

Tjenesteytere
Norwegian

Klager har i det vesentlige anført

Klager reiste med Norwegians flyvning DY1838 fra Bergen (BGO) til Las Palmas (LPA) 11.
november 2017 kl. 12.10. Flyvningen ble imidlertid omdirigert til Oslo lufthavn (OSL) etter
et lynnedslag, og flyet måtte sirkulere i luften for å brenne drivstoff før landing. Klager
ankom sin endelige destinasjon mer enn tre timer forsinket, og har på dette grunnlag
fremsatt krav om standardkompensasjon i henhold til EU-forordning 261/2004 på 400
euro pr. person, totalt 800 euro for to passasjerer.

Tjenesteyterne har i det vesentlige anført
Norwegians flyvning DY1838 fra Bergen til Las Palmas 11. november 2017 gikk på rute fra
Bergen, men ble omdirigert til Oslo etter lynnedslag som oppstod rett etter avgang fra
Bergen. Flyvningen ble derfor forsinket. 

Avgangen var opprinnelig planlagt med flymaskin LN-NGG. Flyet ble truffet av lyn rett
etter avgang fra Bergen, og det ble deretter bestemt at flyet skulle omdirigeres til Oslo
lufthavn for inspeksjon. En slik undersøkelse er obligatorisk etter lynnedslag. 

Vekt- og balanseberegning av fly gjøres før hver avgang. Alle fly har en standardisert
vekt som legges til grunn i utregningen, men i den individuelle utregningen for hver
flyvning må også vekten av passasjerer, bagasje og drivstoff tas i betraktning. Drivstoffet
reduseres naturlig nok under flyvning, og det beregnes en vekt for ankomst basert på
drivstofforbruket underveis. Flyet hadde i dette tilfellet en vekt beregnet til planlagt
landing i Las Palmas, og måtte derfor sirkulere i luftrommet over Oslo i to timer for å
bruke opp en del av drivstoffet. En overvektslanding utgjør en sikkerhetsrisiko. 

Det ble arrangert flybytte til LN-DYE i Oslo. Avgangen ble satt opp på nytt kl. 16.00
samme dag. Flyvningen ankom Las Palmas kl. 21.42 lokal tid, og flyvningen ble forsinket
med fem timer og to minutter. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning DY1838 fra Bergen til Las Palmas 11. november 2017 ble forsinket
med fem timer og to minutter ved ankomst. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen at flyet som betjente klagers flyvning ble truffet av
lyn etter avgang fra Bergen. Av sikkerhetsmessige årsaker ble det bestemt at flyet skulle
omdirigeres til Oslo. Det vises til fremlagt dokumentasjon. 

Nemnda mener at lynnedslag må anses som en ekstraordinær omstendighet i
forordningen forstand. Norwegian iverksatte tiltak ved at en ny flymaskin ble satt inn
for å operere klagers flyvning, og ny avgangstid fra Oslo ble satt til kl. 16.00. Nemnda
mener at forsinkelsen ikke kunne vært unngått selv om alle rimelige tiltak var truffet.
Forsinkelsen gir etter dette ikke rett til standarderstatning, og nemnda anbefaler ikke at
klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.