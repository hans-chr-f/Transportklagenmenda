Vedtak i Transportklagenemnda
- Kollektivreiser

Sammendrag

Krav om full refusjon av bussbillett kjøpt via Vy Buss som følge av manglende
informasjon om at strekningen ville bli kjørt av en annen leverandør enn oppgitt.

Dato
12.04.2023

Saksnummer
2023-00128

Tjenesteytere
Vy Buss AS

Klager har i det vesentlige anført

Klager kjøpte bussbillett via Vy Buss for å reise fra Gøteborg til Oslo den 25. september
2022.

Klager anfører at det var oppført på Vy Buss' nettsider at det var Bus4You som skulle
utføre strekningen. Imidlertid viste det seg at det var en annen leverandør, med dårligere
tilbud, som kjørte.

Klager anfører at han reiser mellom Oslo og Gøteborg mange ganger i året, og han
velger alltid enten tog eller Bus4You, for at han skal kunne utnytte reisetiden effektivt
til å arbeide. Klager anfører at han i dette tilfellet hadde valgt Bus4You for å ha tilgang
til wifi og strøm til PC/mobil underveis, i tillegg til god plass. Klager anfører at på bussen
som utførte reisen den 25. september, var det mindre plass, ikke bord, ikke wifi og heller
ikke strømuttak ved setet. Klager anfører at dette medførte at han ikke kunne jobbe
underveis på samme måte, slik at det ble en klart dårligere reise og dårlig utnyttelse av
tiden hans.

Klager viser til at det står Bus4You på billetten og at han mottok en kundeundersøkelse
fra Bus4You i etterkant av turen. Klager anfører at det er viktig at Vy Buss innser feilen
og refuserer risikoen for feil i fremtiden, slik at han kan føle seg trygg på at han får reise
med Bus4You når han faktisk velger det i kjøpsøyeblikket.

Klager anfører at Vy Buss nekter for å ha solgt ham en Bus4You-billett, på tross av
dokumentasjonen han har fremlagt.

Klager krever full refusjon av billetten pålydende 347 kroner.

Tjenesteyterne har i det vesentlige anført
På bussavganger som er merket med «Vy Bus4You» har man mulighet til å kjøpe en
billett som gir plass i det som kalles «koffertklassen» (pluss-billett). Med en slik billett
vil man få et komfortsete. Disse setene er bredere og har en bedre komfort enn et
standardsete. I tillegg er det bedre benplass. Det stemmer at det på selve billetten til
klager er oppført at det er en buss med «Vy Bus4You». På denne bestemte avgangen
var det imidlertid satt opp buss kjørt av en samarbeidspartner som ikke tilbyr denne
komforten. Dette var det informert om i reisesøket.

Klageren har betalt for en billett som gjelder for reisen Gøteborg-Oslo i tillegg til
setereservasjon, men klager har ikke betalt for en pluss-billett eller et komfortsete. Dette
har det ikke vært mulig å velge, da denne avgangen ble kjørt av en samarbeidspartner.

I første henvendelse til oss har klager lagt ved et skjermbilde som viser et interaktivt felt
med informasjon om at avgangen kjøres med en samarbeidspartner. Med andre ord har
informasjonen vært tilgjengelig.

Klager har ikke betalt for et komfortsete eller en pluss-billett, og han har dermed ikke fått
et dårligere tilbud enn det det ble betalt for. Vy Buss står derfor fast ved avgjørelsen om
å ikke etterkomme krav om refusjon.

Nemnda bemerker

Klager har fremsatt krav om full refusjon av bussbillett kjøpt via Vy Buss for en reise
mellom Gøteborg og Oslo. Klager har anført at han ikke fikk komforten/fasilitetene han
var blitt forespeilet ved kjøp av billetten. Klager har vist til at det var oppført at det var
Bus4You som skulle utføre strekningen, mens det viste seg at ruten ble kjørt av et annet
selskap med dårligere komfort.

Nemnda er av den forståelse at klager reiste med bussen og således ble fraktet fra A til
B i tråd med transportavtalen som ble inngått. Nemnda kan dermed ikke se at klager
uansett har rett på full refusjon av billetten. Spørsmålet er om klager likevel kan ha rett
på en delvis refusjon som følge av villedende/mangelfulle opplysninger fra Vy Buss.

Vy Buss har vist til at klager uansett ikke hadde betalt for en plus-billett / et komfortsete.
Nemnda er av den forståelse at en slik oppgradering ville ha gitt bedre komfort / bedre
plass. Klager har imidlertid også anført at det ikke var wifi-tilgang eller strømuttak på
bussen. Nemnda kan heller ikke se at dette representerer noen mangel ved tjenesten
som gir grunnlag for prisavslag. Klager er ikke påført noe tap som følge av dette, og det
følger heller ikke av bestillingen av dette skal være tilgjengelig.

Vedtak

Transportklagenemnda anbefaler ikke at klager gis medhold.