Vedtak i Pakkereisenemnda

Sammendrag

Saken gjelder manglende bagasje, Tenerife.

Dato
10.06.2014

Saksnummer
226/13P

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Reisemål: Spania, Tenerife

Antall reisende: 3

Reisens pris: 25.805,-

Tidsrom: 250613 - 090713

Saken gjelder:

Saken gjelder manglende bagasje, Tenerife.

Klageren opplyser at ved ankomst Tenerife var kofferten borte.

Den dukket heller ikke opp og Ving greide ikke å spore den opp.

Klageren selv fant ut at den var oppbevart på Fornebu(?), og den ankom hennes hjemsted
dagen før de skulle reise fra Tenerife. Hun var derfor uten sin bagasje i 16 dager. Hun klager
også over skitten og dårlig leilighet og støy innenfor anlegget - noe hun hevder ble tatt opp på
stedet. Hun har fått kr.3.000,- fra sitt forsikringsselskap og € 160 fra flyselskapet, hvorav € 100
ble forskuttert av Ving på reisemålet. Hun opplyser at hun har kvitteringer for utlegg på ca.
kr.6.000,- og mener at hun også bør få noe for tort og svie.

Ving har beklaget at det tok så lang tid å spore opp bagasjen og at den derfor ble sendt
til hjemstedet. Utgifter til innkjøp av nødvendige ting på feriestedet er noe som må tas
opp med forsikringsselskapet. Hvis hun hadde tatt sin misnøye med hotellet opp med
Vings guider, ville det sikkert ha vært mulig å finnet annet bosted.

Det er ikke notert noe i logen om at dette ble tatt opp.

Ving har tilbudt kr.2.000,- i tillegg til de ca. kr.4.300,- hun allerede har fått

Nemnda bemerker:

Reklamasjonsnemnda har i sin praksis lagt til grunn at det er en del av avtalen mellom
turarrangøren og kunden at turarrangøren skal sørge for at bagasjen ankommer
bostedet samtidig med kunden. Gjør den ikke det, foreligger det en mangel ved reisen i
pakkereiselovens forstand, jf. pakkereiseloven § 6-1.

Dette prinsipp innebærer ikke et økonomisk ansvar som om turarrangøren var
reiseforsikringsselskap - det innebærer at kunden har krav på et forholdsmessig prisavslag
som nevnt i pakkereiseloven § 6-2 tredje ledd.

I dette tilfelle har kunden fått utbetalt kr 3.000,- av sitt forsikringsselskap og ca. kr.1.300,-
av flyselskapet. Kofferten kom til rette så vidt forstås med uskadet innhold. Ving har tilbudt
ytterligere kr.2.000,-. Uten å ta standpunkt til om kunden tok sin misnøye med leiligheten opp
med Vings guider finner nemnda ikke grunnlag for å anbefale ytterligere kompensasjon

Vedtak:

Reklamasjonsnemnda for pakkereiser kan ikke anbefale ytterligger kompensasjon.

Vedtaket var enstemmig.