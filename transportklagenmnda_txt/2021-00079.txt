Vedtak i Transportklagenemnda - Fly

Sammendrag

Refusjon av billettprisen etter kansellert reise som følge av covid-19 pandemien.

Dato
17.11.2021

Saksnummer
2021-00079

Tjenesteytere
Flightfinder.no
SAS

Klager har i det vesentlige anført

Klager hadde billetter for to personer med SAS for en reise fra Kristiansand via Oslo
og Munchen til Beograd den 8. mai 2020. Returreisen skulle være den 11. mai 2020.
Billettene var kjøpt på Flightfinder.no og kostet kr. 5722. Den 27. april 2020 så klager via
SAS appen at reisen var kansellert. Hun kontaktet deretter Flightfinder for å få refundert
billettprisen og fikk til svar at det ville ta 8-10 uker. Klager mottok ikke pengene og
kontaktet deretter Flightfinder flere ganger uten resultat før hun sendte saken inn til
Transportklagenemnda. 

Etter at saken kom inn til Transportklagenemnda har Flightfinder refundert klager
billettprisen, men fratrukket et gebyr på kr. 395 per person. Klager finner det urimelig
at reisebyrået krever et gebyr når refusjonen har tatt så lang tid og krever gebyret
refundert. I tillegg stiller klager spørsmål om hun ikke vil ha krav på forsinkelsesrente.

Tjenesteyterne har i det vesentlige anført
SAS har anført:
Det bekreftes at billettene er refundert i sin helhet, og at det er byrået som har foretatt
denne refusjonen. Det er imidlertid usikkert for SAS om hele beløpet er refundert videre
til klager. SAS anser likevel saken for avsluttet da SAS ikke er ansvarlig for eventuelle
gebyrer reisebyrået har holdt igjen.

Flightfinder har tross oppfordring ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Flightfinder har tross oppfordring unnlatt å svare nemnda.

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. Verken reisebyrået
eller flyselskapet har redegjort for årsaken til kanselleringen. Flyselskapet har derfor
ikke godtgjort at kanselleringen skyldes ekstraordinære omstendigheter som om ikke
kunne vært unngått selv om alle rimelige tiltak var truffet. Klager har derfor krav på
standarderstatning på 400 euro. 

Ved kansellering har passasjeren rett til å få valget mellom refusjon av den fulle
billettprisen eller omruting snarest mulig til bestemmelsesstedet på tilsvarende
transportvilkår, jf. EU-forordning 261/2004 artikkel 8 nummer 1. Klager har fremsatt
krav om refusjon av hele det innbetalte beløpet for reisen hun bestilte hos Flightfinder.
Flightfinder har refundert billettprisen med kr. 4932 etter å ha trukket fra et
administrasjonsgebyr på kr 395 per person.

Flightfinder har ikke inngitt tilsvar til nemnda og ikke godtgjort at de har hjemmel verken
i lov eller avtale for å kreve et administrativt gebyr i tilfeller hvor flyselskapet kansellerer.
Dersom Flightfinder hadde fremlagt et avtalerettslig grunnlag, mener nemnda uansett at
et slik administrativt gebyr er urimelig når det er flyselskapet som kansellerer reisen, jf.
avtaleloven § 36. Det vises i den forbindelse til nemndas faste praksis i tilsvarende saker,
se eksempelvis sak nr. 2020-02445 og 2020-01608.  

Nemnda anbefaler at Flightfinder refunderer beløpet som er trukket fra som gebyr med
kr. 790.

Klager har krevd forsinkelsesrenter. Nemnda anbefaler at SAS betaler forsinkelsesrenter
på standarderstatningen fra 11. februar 2021 jf. forsinkelsesrenteloven § 2. Videre
anbefaler nemnda at Flightfinder betaler forsinkelsesrenter på gebyret til klager regnet
fra 30. mai 2020 jf. forsinkelsesrenteloven § 2.

Vedtak

Transportklagenemnda anbefaler at SAS utbetaler standarderstatning til klager på 400
euro + forsinkelsesrenter fra 11. februar 2021,  og at Flightfinder refunderer gebyret på
kr. 790 til klager + forsinkelsesrenter fra 30. mai 2020.