Vedtak i Transportklagenemnda - Fly

Sammendrag

Krav om refusjon av billettprisen etter kansellert
reise på grunn av covid-19 pandemien.

Dato
23.06.2022

Saksnummer
2022-00168

Tjenesteytere
Gotogate - Marco Polo
Thai Airways

Klager har i det vesentlige anført

Klager var del av en gruppe på totalt 11 personer som skulle reise med Thai Airways fra
Oslo til Bangkok den 24. juni 2020 og med returreise den 24. juli. Klager sto for bestilling
av billettene og hadde bestilt hos to forskjellige reisebyråer. Da reisen ble kansellert som
følge av covid-19 pandemien søkte de om refusjon av billettene. Det ene reisebyrået har
refundert billettene, men ikke Gotogate. De skylder på flyselskapet og flyselskapet svarer
at klager må forholde seg til Gotogate.

Klager krever billettprisen for 5 personer refundert, totalt kr. 26980

Tjenesteyterne har i det vesentlige anført
Thai Airways har ikke inngitt tilsvar til nemnda

Gotogate har anført følgende:
Marco Polo Travel AS, Gotogate, er en formidler av flytjenestene som tilbys på nettsiden
gotogate.no De er kun formidler av disse tjenestene og selve avtalen om en flyreise
inngås mellom kunden og det aktuelle flyselskapet. De er ikke medleverandør av
flytjenestene, men bundet av instruksjoner og regler fra flyselskapene, og har derfor
en begrenset rolle og forpliktelse i forhold til flytjenester som ikke er levert av dem.
Gotogate informerer tydelig om sin rolle flere steder på nettsidene og i sine generelle
vilkår. Klager har bekreftet å ha lest og akseptert de generelle vilkårene da han bestilte
billettene.

Klager bestilte den 24. oktober 2019 fem billetter tur/retur fra Oslo til Bangkok med Thai
Airways. Reisen ble dessverre innstilt som følge av utbruddet av covid-19 pandemien.
Ved bestillingen ble klagers betaling av billettene omgående videresendt til flyselskapet.

Gotogate har på vegne av klager søkt om full refusjon av samtlige billetter fra Thai
Airways. Gotogate viser til at refusjonssøknadene fremdeles er under behandling i
billettsystemet og at det er flyselskapet som må behandle kravet.

Gotogate kan ikke garantere at flyselskapet vil refundere billettene, men vil refundere
klager billettprisen så snart de har mottatt refusjonen Thai Airways.

Nemnda bemerker

Thai Airways har ikke inngitt tilsvar i saken. Nemnda treffer da vedtaket
basert på opplysningene som er fremkommet tidligere i saken, i tråd med
transportklagenemndforskriften § 5-3 tredje ledd.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Flertallet - lederen og bransjerepresentantene - mener at kanselleringen av klagers reise
skyldtes utbruddet av covid-19 pandemien våren og sommeren 2020 og var dermed
utenfor flyselskapets kontroll. Passasjerene har derfor ikke rett til standarderstatning.
Det er heller ikke krevet i saken.

Mindretallet, forbrukerrepresentantene, mener at selskapet ikke har godtgjort at
kanselleringen skyldtes ekstraordinære omstendigheter, jf. EU-forordning 261/2004
artikkel 5 nummer 3, og at klager derfor har krav på standarderstatning, jf. artikkel 7.
Mye kan tyde på at kanselleringen skyldtes covid-19-pandemien. Selskapet har ikke
fremlagt konkret dokumentasjon som viser årsaken til kanselleringen av flyvningene.
Selv om mange kanselleringer i denne perioden skyldtes pandemien, vil det fremdeles
være slik at kanselleringer kan ha andre årsaker som ikke fritar selskapene for
standarderstatningsansvar. 

Nemnda konkluderte deretter i tråd med flertallets oppfatning.

Ved kansellering har passasjeren valget mellom refusjon av den fulle billettprisen
innen 7 dager eller omruting snarest mulig til bestemmelsesstedet på tilsvarende
transportvilkår, jf. EU-forordning 261/2004 artikkel 8. I denne saken ønsker klager
refusjon av billettprisen. 

Det er flyselskapet som er ansvarssubjekt etter EU-forordning 261/2004.  Det har nå
gått rundt to år siden klagers reise ble kansellert. Nemnda anbefaler at Thai Airways
refunderer flybillettene til klager omgående.

Vedtak

Transportklagenemnda anbefaler at Thai Airways refunderer flybillettene til klager
omgående.