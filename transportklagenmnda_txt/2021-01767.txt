Vedtak i Transportklagenemnda - Fly

Sammendrag

Krav om refusjon av ubenyttet reise. Nedstengningen mars 2020 (covid-19).

Dato
28.04.2022

Saksnummer
2021-01767

Tjenesteytere
Qatar Airways
Travellink
SAS

Klager har i det vesentlige anført

Klager hadde en booking via Travellink/Qatar Airways for 1 passasjer. Reisen skulle gå
fra Molde til Chennai (via Oslo og Doha) den 31. mars 2020 og returen fra Singapore til
Molde via Doha og Oslo. den 14. april 2020. Flyvningene skulle opereres av SAS og Qatar
Airways. 

I mars 2020 kom nedstengningen grunnet covid-19. Klager ble bedt om å kontakte
Travellink. Klager kom aldri gjennom på telefonen der. Klager fikk imidlertid en e-post fra
Qatar Airways om at de ville sende en reisevoucher. Klager mottok voucheren den 14.
april 2020, og den hadde en varighet på 12 måneder. Siden nedstengningen (covid-19)
varte lenger, og klarer ikke visste når en kunne reise, ble det ikke bestilt noe innen denne
perioden. Klager bemerker at både India og Sri Lanka var nedstengt. 

Klager har basert på ovenstående fremsatt krav om refusjon av bookingen. Klager har
ingen flere dokumenter i saken vedrørende hendelsen.

Tjenesteyterne har i det vesentlige anført
Travellink har ikke fremmet tilsvar i saken. Det samme gjelder flyselskapet SAS.

Qatar Airways har anført følgende:

Som en kan se i bookinghistorien (vedlagt) ble refusjonen utført til opprinnelig
betalingsmetode (travel agent) den 14 desember 2021. "R" betyr refundert.

Nemnda bemerker

To av tjenesteyterne i saken (Travellink og SAS) har ikke fremmet tilsvar i saken. Nemnda
kan likevel treffe vedtak basert på opplysningene som er fremmet tidligere i saken, jf.
transportklagenemndforskriften § 5-3 tredje ledd. 

Det er uklart for nemnda hvorfor klager har fått tilbud om voucher og hva som var
bakgrunnen for dette. Generelt kan det for eksempel dreie seg om kansellering fra
flyselskapets side, tilbud om omgjøring fra flyselskapets side eller avbestilling fra
passasjerens side. Nemnda mener at saken i dette tilfellet ikke er tilstrekkelig godt
opplyst, og derfor ikke egnet til behandling i nemnd. Saken avvises,

Vedtak

Saken avvises