Vedtak i Transportklagenemnda - Fly

Sammendrag

Krav om standarderstatning som følge av kansellert reise.

Dato
17.09.2021

Saksnummer
2020-03743

Tjenesteytere
Wizz Air

Klager har i det vesentlige anført

Klager skulle reise fra Oslo til Tromsø den 14. desember 2020. Han hadde billett til Wizz
Airs flyvning W61723 kl. 18.10 og med planlagt ankomst kl. 20.05. Da flyet nærmet seg
Tromsø gjorde pilotene et par landingsforsøk før det ble gitt beskjed om at de ga opp
og måtte returnere til Oslo lufthavn grunnet dårlig vær. Andre fly fra både Norwegian og
SAS hadde ingen problemer med å lande den kvelden.

Etter å ha fremsatt krav om standarderstatning på 250 euro i henhold til EU-forordning
261/2004, fikk klager avslag fra flyselskapet der de begrunnet dette med "force majeure".
Klager avviser at dårlig vær var årsaken og viser til en artikkel i media der det fremgår
at Wizz Air ikke hadde oppdaterte manualer for Tromsø lufthavn og landingsforholdene
ved snø og is på rullebanen. Klager fikk tilbud om flyvning to dager senere og dette ødela
planene som klager og hans reisefølge hadde. 

Klager fastholder sitt krav om erstatning.

Tjenesteyterne har i det vesentlige anført
Wizz Airs flyvning W61723 måtte returnere til Oslo da det ikke var mulig å lande i
Tromsø på grunn av våt snø på is og vedvarende snøbyger på flyplassen. Wizz Air viser
til metarrapport, trafikklogg, tekniske spesifikasjoner og begrensninger for flytypen,
samt rapport fra vaktleder. Passasjerene fikk tilbud om overnatting og ny reise to dager
senere.

Wizz Air anfører at kanselleringen av klagers flyvning skyldtes ekstraordinære
omstendigheter som ikke kunne vært unngått selv om alle rimelige tiltak var truffet, jf.
EU-forordning 261/2004 artikkel 5 nr. 3 og kan på bakgrunn av dette ikke imøtekomme
klagers krav om standarderstatning.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. Værforhold som
påvirker flytrafikken kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret. Det er flyselskapet som
må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå kanselleringen. 

I dette tilfellet skyldtes kanselleringen at maskinen som skulle betjene klagers flyvning
ikke klarte å lande i Tromsø under de rådende værforholdene. Det er opplyst at andre fly
fra Norwegian og SAS landet samme kveld. Wizz Air har begrunnet kanselleringen med
at den aktuelle flytypen hadde begrensninger for landing under slike værforhold. Klager
har fremlagt en artikkel fra media der det fremgår at Wizz Air ikke var kjent med hvordan
rullebanen prepareres for at flyene, inkludert flytypen som Wizz Air benyttet, skal kunne
lande under slike værforhold. 

Etter en gjennomgang av fremlagt dokumentasjon fra Wizz Air og opplysningene fra
media som klager har fremlagt, finner ikke nemnda at kanselleringen av W61743 fra
Oslo til Tromsø den 14. desember 2020 kan begrunnes i værforholdene alene. Oppdatert
informasjon knyttet til flytyper og landingsforhold ligger innenfor flyselskapets daglige
drift og under deres kontroll. Klager har etter dette krav på standarderstatning på 250
euro.

Vedtak

Transportklagenemnda anbefaler at Wizz Air utbetaler standarderstatning til klager med
250 euro.