Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
11.09.2018

Saksnummer
2017-02429

Tjenesteytere
Ryanair

Klager har i det vesentlige anført

Klager og hans familie på fem skulle reise fra Torp til Alicante den 29. august 2017 med
flight FR9068 kl 19.40 med ankomst kl 23.15. Flyet var klart til å ta av på rullebanen
da det måtte returnere til terminalen grunnet overbooking. Det viste seg at det var en
passasjer for mye ombord i forhold til passasjerlisten, og flyet ble 30 minutter forsinket.

I lufta ble passasjerene informert om at det ikke var mulig å lande i Alicante grunnet
værforhold, og at flyet derfor ble omdirigert til Ibiza. Etter ankomst Ibiza ble passasjerene
sittende ombord i flyet i nesten tre timer uten tilbud om mat eller drikke. Flyet tok av ca
kl 03.00 og landet i Alicante kl 03.45, 4 1/2 time forsinket.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
Ryanair har ikke avgitt uttalelse til nemnda. Til klager har selskapet i det vesentlige
anført:

FR9068 ble dessverre forsinket grunnet dårlige værforhold, tordenstorm. Hendelsen er
ikke kompensasjonsberettiget da årsaken var ekstraordinære omstendigheter utenfor
Ryanairs kontroll.

Ryanair ønsker å refundere eventuelle utgifter i ventetiden mot kvitteringer, men kan
ikke imøtekomme klagers krav om standarderstatning.

Nemnda bemerker

Flyselskapet Ryanair har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klager og reisefølget (til sammen fem personer) kom
om mer enn fire timer forsinket frem til sitt endelige bestemmelsessted Alicante. Han
krever nå standarderstatning. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7 samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Ryanair har som nevnt ikke avgitt uttalelse til nemnda. Til klager har flyselskapet forklart
at forsinkelsen skyldtes dårlige værforhold. Forklaringen er imidlertid ikke dokumentert.
Selskapet har følgelig ikke godtgjort at forsinkelsen skyldtes en ekstraordinær
omstendighet som ikke kunne vært unngått. Klager har da rett til standarderstatning på
400 euro per person.

Vedtak

Transportklagenemnda - fly anbefaler at Ryanair betaler standarderstatning til klagerne
med 400 euro per person.