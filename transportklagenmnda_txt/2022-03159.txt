Vedtak i Transportklagenemnda - Fly

Sammendrag

Krav om erstatning for ødelagt koffert.

Dato
02.06.2023

Saksnummer
2022-03159

Tjenesteytere
Norwegian Air Shuttle

Klager har i det vesentlige anført

Klager reiste med Norwegian D84119 fra Stockholm til Oslo den 11. september 2022. Ved
ankomst Oslo fant klager sin koffert ødelagt, håndtaket på kofferten var borte. 

Det ble laget en skaderapport på flyplassen. 

Klager har ikke forsøkt å få kofferten reparert da det i samtale med ansatt i skranken på
Gardermoen sa at det ikke gikk å reparere den. Det ble kjøpt inn en ny koffert raskt da
den skulle brukes på ny reise uken etter. Ny koffert kostet kr. 1599. Tilsvarende koffert
som klager hadde, koster på nettet kr. 1599, det fremgår av PIR rapporten at kofferten
var tre år gammel.

Klager krever å få erstattet ny tilsvarende koffert kr. 1600.

Tjenesteyterne har i det vesentlige anført
Norwegian viser til sin hjemmeside hvor alle reisende kan lese at Norwegian ikke dekker
små skader som ikke påvirker bruken av kofferten/bagasjen. I de tilfeller flyselskapet
dekker skadet bagasje, hefter flyselskapet for verdien av den skadede bagasjen på
skadetidspunktet og ikke for kjøp av ny koffert. Norwegian anser at informasjonen
om skadet bagasje er lett tilgjengelig for alle reisende og alle blir bedt om å lese og
godkjenne denne informasjonen før en kan fullføre bestillingen av en flybillett hos oss.

Det vises til Norwegian sin hjemmeside: Avhengig av type skade på bagasjen vil vi
dekke reparasjon av bagasjen din, eller gi deg erstatning for det bagasjen var verdt
på skadetidspunktet. Det kan oppstå riper, merker, bulker og andre småskader under
normale transportforhold. Vi forutsetter at du skjønner at vi ikke kan stå ansvarlig for
slik alminnelig slitasje.

I reiseinformasjonen til Norwegian står det at et krav må inneholde dokumentasjon på
alder og verdi/pris på den skadede kofferten. I dette tilfellet har håndtaket på toppen av
kofferten falt av/røket, det ansees at det ikke påvirker bruken kofferten da emballasjen
er hel, hjul og trillehåndtak er intakt. Denne typen koffert, American Tourister, som har
mistet sitt håndtak er en god kvalitetskoffert som er mulig å reparere og bytte ut deler
på. 

Norwegian har tatt en ny gjennomgang av saken, og anbefaler klager å ta kontakt med
en forhandler som selger dette merket for å undersøke bytte av håndtak/nytt håndtak.
Norwegian kan dekke denne kostnaden mot at kvitteringen sendes på e-post.

Nemnda bemerker

Det følger av luftfartsloven § 10-18 / Montrealkonvensjonen artikkel 17 nr. 2 at fraktfører
i utgangspunktet er ansvarlig for skader på reisegods som ble forårsaket mens godset
var i fraktførerens varetekt.

Klager har dokumentert en skade på sin koffert, ved at ett (av tre) av håndtakene på
kofferten har blitt borte. Klager har videre fremlagt skaderapporten som ble skrevet på
flyplassen etter ankomst. Etter nemndas syn har klager dokumentert at skaden oppstod
i flyselskapets varetekt. Nemnda legger derfor til grunn at flyselskapet er ansvarlig for
skaden på kofferten i medhold av luftfartsloven § 10-18. 

Når det gjelder utmåling av erstatningen har klager krav på å få dekket sitt økonomiske
tap som følge av skaden, jf. skadeserstatningsloven § 4-1. Basert på den foreliggende
bildedokumentasjonen, legger nemnda til grunn at kofferten - uavhengig utbedring
- fortsatt kan brukes, og at det dreier seg om en delskade. Ved en delskade vil det
økonomiske tapet normalt svare til kostnadene med reparasjon eller gjenoppretting av
skaden, jf. bl.a. Bjarte Askeland, Rettsdata note 242 til skadeserstatningsloven. I denne
saken er det imidlertid ikke fremlagt dokumentasjon som bekrefter at det ødelagte
håndtaket kan repareres, eller hva en slik reparasjon eventuelt vil koste. Nemnda
mangler dermed grunnlag for å utmåle erstatning basert på reparasjonskostnadene.
Samtidig er det på det rene at det manglende håndtaket innebærer et verdiminus, og
dette må klager få erstattet. Nemnda finner at erstatningen for dette verdiminuset
skjønnsmessig kan settes til kr 600.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at Norwegian betaler kr 600 i erstatning til klager.