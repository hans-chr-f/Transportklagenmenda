Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2016

Saksnummer
0662/15F

Tjenesteyter
Ryanair

Krav om standarderstatning grunnet forsinkelse.

Klager har i det vesentlige anført:

Klager skulle reise fra Rygge til Tenerife den 1. mars 2015 kl. 16:10 med FR1032. Avgangen ble
annonsert forsinket flere ganger, og flyet ble til slutt omdirigert til Gardermoen.

Klager krever standarderstatning grunnet forsinket ankomst Tenerife, 400 euro per person.

Det vises for øvrig til klagers brev.

Ryanair har i det vesentlige anført:

Maskinen som skulle operere FR1032 fra Rygge til Tenerife måtte omdirigeres til Gardermoen
grunnet dårlig sikt på Rygge Lufthavn, det vises til fremlagt dokumentasjon. Passasjerene ble
fraktet med buss fra Rygge til Gardermoen, og ble innlosjert på hotell.

Hendelsen er ikke kompensasjonsberettiget i henhold til EU-forordning 261/2004, da årsaken
var ekstraordinære omstendigheter utenfor Ryanairs kontroll.

Det ble tilbudt forpleining på Rygge og på Gardermoen, men dersom klager har ytterligere
utgifter ønsker Ryanair ønsker å refundere disse. Ryanair kan ikke imøtekomme klagers krav
om standarderstatning.

Det vises for øvrig til Ryanairs brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-402/07).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Ryanair har fremlagt metarrapport (værrapport) for Rygge. Ryanair har ikke gitt noen
nærmere forklaring på denne. Ryanair har ikke opplyst noe om værforholdene på
Gardermoen, flyets bevegelser forutfor den planlagte flygningen fra Rygge eller hvorfor
flyet ikke kunne ta av fra Gardermoen før neste morgen med mer. Nemnda finner saken
uklar og er av den oppfatning at Ryanair ikke har godtgjort at forsinkelsen skyltes en
ekstraordinær omstendighet som ikke kunne vært unngått selv om alle rimelige tiltak var
truffet. Forsinkelsen gir etter dette rett til en standarderstatning på 400 euro per person.
Nemnda anbefaler at Ryanair utbetaler erstatningen.

Vedtak:

Transportklagenemnda-fly anbefaler at Ryanair utbetaler en standarderstatning på 400 euro
per person.

Vedtaket var enstemmig.