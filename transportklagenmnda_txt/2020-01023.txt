Vedtak i Pakkereisenemnda

Sammendrag

Krav om refusjon av avbestillingsgebyret.

Dato
28.08.2020

Saksnummer
2020-01023

Tjenesteytere
Face to Face Reisebyrå

Klager har i det vesentlige anført

Saken gjelder en avbestilt pakkereise for to personer til Brasil i perioden 07.11.2020 -
21.11.2020. 

Klager mottok faktura med følgende tekst:
Flybilletter Oslo-Rio/Santarem-Oslo
Flybilletter Rio-Santarem
Depositum Amasonas.

Klager betalte faktura til Face to Face reisebyrå 13.02.2020.
Klager har innbetalt ca. 30 000 kroner som inkluderer depositumet på totalt 7 000 kroner
for to personer. 

Klager anfører at det fra turoperatøren ikke har blitt formidlet konkrete vilkår angående
reisen eller regler vedrørende avbestilling. Klager skriver at han ikke har funnet denne
type informasjon på turoperatørens egne hjemmesider på nett. Klager forventet derfor
at pakketuren og hans avbestilling ville komme inn under
alminnelige vilkår for pakkereiser.

Klager anfører at Face to Face først henviser til at «det er vanlige avbestillingsregler som
gjelder». Deretter hevder Face to Face at det er «separat utstedt og kjøpt flybilletter».
Klager har fått vite at flybillettene vil bli forsøkt refundert slik at de skal få får vite hva de
kan få i kompensasjon. Deretter får klager beskjed om at "depositum er tapt".

Klager anfører at de bestilte, betalte og forholdt seg formelt til firmaet "Face to Face
reisebyrå" angående denne pakkereisen, noe som for klager er viktig om uforutsette
situasjoner skulle oppstå. Faktura ble innbetalt til "Face to Face reisebyrå", der punktene
"flybilletter" og "depositum" var spesifisert. Klager har ikke på noe tidspunkt opplevd
at de har handlet med en privatperson, selv om de møttes og der fikk presentert et fint
opplegg for en opplevelsesreise.

Klager skriver at de ikke mottok informasjon fra Face to Face som kunne tyde på at det
ikke ordinære regler lå til grunn for denne handelen. Klager har nå akseptert å motta en
"voucher" fra angjeldende flyselskap, som nevnt av reisearrangør. 

Det at innbetalt depositum, 7 000 kroner totalt, ikke skal kunne refunderes kun med et
fratrekk av et "rimelig administrasjonsgebyr", fremstår for klager som urimelig. 

Klagers krav: Refusjon av innbetalt depositum, minus ev. "rimelig administrasjonsgebyr",
jf. gjeldende regler.

Det vises for øvrig til korrespondanse fra klager.

Tjenesteyterne har i det vesentlige anført
Bestillingen som denne klagen dreier seg om er en «skreddersydd» reise for en gruppe
venner til et område litt utenfor «standard reisemål» fra Norge. Det er dermed ikke en
standard reise eller en reise som byrået har annonsert.

Bestiller var en gruppe venner som har reist på flere turer sammen tidligere,
hovedsakelig elvecruise. En i gruppen var kjent med byråleders interesse og erfaring fra
Amazonas i Brasil. De tok derfor kontakt med Face to Face Reisebyrå med forespørsel
om de kunne lage en tur for dem til dette området.

Byråleder laget et forslag til program, og møtte fem representanter for gruppen hjemme
hos en av dem den 30. januar. Klager var til stede på møtet. Detaljene for reisen ble
avklart på møtet. Blant annet ble to løsninger for flybestilling vist. Gruppebestilling
eller individuelle flybestillinger. Forskjellen på de to løsningene og reglene for disse ble
forklart. Individuelle bestillinger måtte bestilles og betales omgående. Gruppebestillinger
kan betales på et senere tidspunkt, men billettprisen vil da bli høyere. Gruppen valgte
den rimeligste løsningen, individuelle bestillinger.

Klager har akseptert avbestillingsreglene på flybilletten, Flyselskapet TAP Air Portugal
tar et gebyr og har tilbudt voucher som kan brukes på en senere reise. Normalt er det
refusjon, men under korona krisen tilbyr flyselskapene vouchere. Klager spurte om hun
kunne ordne dette for han og søknad ble sendt til TAP.

Etter møtet ble programmet laget ferdig i henhold til gruppens ønsker og sendt ut til alle
de 12 personene i gruppen. Etter få dager hadde alle 12 bekreftet at de ønsket være med
på turen. Faktura ble så sendt ut den 10.02.2020 for fly og et depositum 3 500 kroner
pr. person for resten av arrangementet. Skreddersydde reiser som dette krever et ikke
ubetydelig arbeid med mange detaljer for å sikre en optimal gjennomføring når den tid
kommer. Byråleder har bl. annet booket de inn på en liten Pousada med 6 rom som skal
være gruppens base under oppholdet. I og med at hun blokkerte alle rom, krevde eier
depositum slik at han fikk bekreftet at dette var en seriøs bestilling. 

Dette er en tur som er kalkulert med at de er 12 personer som reiser, så det at to
personer kansellerer, øker prisen på turen for de som velger å reise, men denne
merkostnaden tar byråleder på sin kappe.

Byråleder ber klager vente med sin avbestilling, til de vet mer om hvordan det er mulig å
gjennomføre reiser til høsten, men det ønsket han ikke. Resten av deltagerne har valgt å
se an om de klarer å få gjennomført reisen høsten 2020.

Byråleder har vedlagt kvitteringer på innbetalt depositum. Differansen etter at
depositum er betalt, mener byråleder skal gå til å dekke en del av merkostnaden det blir
når det nå er 10 som reiser. Face to Face finner det derfor urimelig at depositum skal
refunderes til klager ved kansellering og avviser klagers krav.

Byråleder viser til skrivet om kansellering som vedlegges når det er en annonsert
tur, men som hun ikke la ved til denne gruppen som bad henne lage en tur.. Klager
etterspurte heller ikke om å få tilsendt avbestillingsregler før han betalte fakturaen.

Byråleder skriver at hun ikke har fast oppsett med avbestillingsregler på sin hjemmeside,
da Face to Face ikke er en turoperatør, men et reisebyrå, hvor hver enkelt bestilling og
regler er forskjellige, alt avhengig av hva kunden ønsker å bestille.

Arrangementet i Rio er via Thor de Vaz i Reisebazar og byråleder har spurt om det var
mulig å få refundert noe av depositumet. Svaret og klagers e-post i forbindelse med
avbestillingen er lagt inn på saken. 

Face to Face Reisebyrå kan ikke se at det er grunnlag for refusjon.

Det vises for øvrig til korrespondanse fra Face to Face Reisebyrå.

Nemnda bemerker

Saken gjelder en avbestilt pakkereise for to personer til Brasil i perioden 07.11.2020 -
21.11.2020.

Klager har avbestilt sin reise. Slik nemnda vurderer det omfattes reisen av
pakkereiseloven. Spørsmålet er om klager har krav på innbetalt beløp eller ikke.  

Selv om arrangør her har gitt informasjon om at det ikke kan avbestilles fordi det er
en spesialtilpasset gruppetur, kan ikke nemnda se at det er anledning til å avtale seg
ut av kjøpers rettigheter etter pakkereiseloven § 21. Dette innebærer at klager da skal
ha anledning til å avbestille mot et rimelig avbestillingsgebyr. Dersom dette ikke er
konkretisert, som er tilfellet i denne saken, skal det settes til arrangørens kostnader ved å
booke reisen. Dette vil i realiteten innebære at kostnadene kan settes til arrangørens tap
ved en avbestilling jf. alminnelige vilkår for pakkereiser punkt 5.2 fjerde ledd. Arrangøren
må i så tilfelle dokumentere sine kostnader og besparelser ved avbestilling. Nemnda
anbefaler at klager gis delvis medhold i sin klage. Dette innebærer at klager får medhold i
at han har rett til å avbestille. Refusjon er kun aktuelt hvis arrangøren får tilbakebetalt fra
sine underleverandører.

Vedtak

Pakkereisenemnda anbefaler at klager gis delvis medhold.