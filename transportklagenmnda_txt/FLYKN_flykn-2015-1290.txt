Vedtak i Transportklagenemnda - Fly

Sammendrag

Krav om refusjon av flybillettene tur/retur og kompensasjon for
manglende matkuponger grunnet endret avreiseflyplass og forsinkelser

Dato
12.07.2016

Saksnummer
1290/15F

Tjenesteyter
Norwegian Air Shuttle ASA

Krav om refusjon av flybillettene tur/retur og kompensasjon for manglende matkuponger
grunnet endret avreiseflyplass og forsinkelser

Klager har i det vesentlige anført:

Klagernes opprinnelige reiserute var fra, Gdansk til Oslo 14. juni 2015 kl. 15:15 med DY1053.
Fra Oslo skulle 13 av klagerne videre til Haugesund kl. 19:15 med DY194. Fire av klagerne
skulle videre til Stavanger kl. 17:45 med DY542.

Den 13. juni fikk klagerne en sms fra Norwegian:

«Norwegian would like to inform you, that due to construction at Gdansk airport your flight
DY1053 on the 14.06.2015 will depart from Bydgoszcz international airport. Norwegian will
arrange bus transportation to from Gdansk airport and check-in will close at 10:00. Tickets can
be rebooked or refunded free of charge on our homepage, or you can contact us on +47 21 49
00 15. Regards Norwegian.»

Klagerne tolket meldingen slik at de måtte være ferdig innsjekket på Gdansk airport kl. 10:00
den 14. juni. Klagerne møtte frem i åtte-tiden. På Gdansk airport var det ingen andre gjester,
og personen i informasjonsskranken visste ingenting, men det kom en som informerte at det
kom en buss kl. 10:00 for å hente de som skulle med DY1053.

Bussen brukte 2,5 time fra Gdansk til Bydgoszcz. Klagerne befant seg på Bydgoszcz airport
fra kl. 12:30 til kl. 16:00 uten mulighet til å kjøpe mat. Det var heller ikke nok mat om bord
på flyet. Det ble heller ikke tilbudt noe mat på Gardermoen. På flyplassen var det ingen
informasjon til passasjerene.

Flyet fra Oslo til Haugesund var også forsinket.

De som skulle til Stavanger fikk samme beskjed fra Stavanger. De ringte oppgitt
telefonnummer og fikk beskjed om at de kunne bli booket om til mandag 15. juni kl. 15:00.
Dette hadde klagerne ikke mulighet til.

Klageren har fått informasjon om at Wizz Air informerte sine passasjerer den 12. januar 2015
om planlagt vedlikehold på rullebanen og mener at dette var et lenge planlagt vedlikehold
som Norwegian også må ha visst om lenge. Reiseruten klager valgte var på grunn av god
flyforbindelse /rutetider. Klager hadde ikke valgt reisen til Gdansk om dette hadde blitt
opplyst.

Klagerne reiste med flyet fra Bydgoszcz, men rakk ikke videreforbindelsen fra Oslo til
Stavanger. De ble ombooket og ankom Sola ca. kl. 22:00.

Klager krever full refusjon av flybillettene begge veier samt kompensasjon for manglende
matkuponger.

Det vises for øvrig til klagers brev.

Norwegian har i det vesentlige anført:»

DY1053 fra Gdansk til Oslo den 14. juni 2015 ble omdirigert til Bydgoszcz internasjonale
flyplass på grunn av arbeid med rullebanen i Gdansk. Dette medførte en forsinkelse på 50
minutter.

DY190 fra Oslo til Haugesund samme dag, ble også forsinket med 53 minutter på grunn av
dårlige værforhold på vei inn til Oslo på forutgående avgang. Klagerne ankom Haugesund 1
time og 3 minutter forsinket.

Norwegian beklager om klager mener informasjonen som ble gitt på sms den 12. juni var
mangelfull.

Norwegian forklarer at all mat om bord på flyene lastes på en prosent sats av bookede
passasjerer, og kan dermed ikke garantere at det er mat/drikke/snacks til alle passasjerer på
alle ruter.

I henhold til Norwegian sine regler og vilkår deles det ut mat kort dersom en flyvning er
forsinket mer enn 2 timer, og dette ikke medfører ytterligere forsinkelser.

I henhold til dom C-402/07 i EU-domstolen (Sturgeon-dommen), er flyselskapene unntatt
fra videre kompensasjon hvis forsinkelsen er under 3 timer eller årsaken til forsinkelsen er
ekstraordinære omstendigheter utenfor flyselskapets kontroll som forhindrer flyvningen. En
omstendighet som er utenfor Norwegians kontroll er hendelser som ikke er forårsaket av en
handling eller unnlatelse av flyselskapet.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiko, uforutsette mangler ved flysikkerheten og
streiker som påvirker driften til det transporterende selskap.

Norwegian viser til EU-forordning 261/2004, som slår fast at man ikke har rett på refusjon av
benyttede billetter.

Norwegian kan ikke imøtekomme klagers krav om kompensasjon for manglende
matkuponger eller refusjon av benyttede billetter.

Det vises for øvrig til Norwegian sitt brev.

Nemnda bemerker:

Nemnda legger på bakgrunn av de foreliggende opplysninger til grunn at DY1053 ble
omdirigert fra Gdansk til Bydgoszcz internasjonale flyplass fordi flyplassen i Gdansk var stengt
på grunn av arbeid på rullebanen. Avgangen fra Polen ble forsinket med 50 minutter i forhold
til planlagt avgangstidspunkt.

Nemnda legger videre til grunn at de av klagerne som skulle til Stavanger ikke rakk
videreforbindelsen fra Oslo som følge av forsinkelsen. De ble omrutet og ankom Stavanger
(Sola) om lag kl. 22.00, dvs. om lag 3 timer og 25 minutter etter planlagt ankomsttidspunkt.

De av klagerne som skulle til Haugesund kom frem til Haugesund 1 time og 3 minutter etter
det planlagte ankomsttidspunktet.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

De av klagerne som skulle til Haugesund kom frem mindre enn tre timer etter det planlagte
ankomsttidspunktet og har ikke rett til standarderstatning.

De av klagerne som skulle til Stavanger kom frem over tre timer forsinket og har rett til
standarderstatning med mindre unntaksbestemmelsen kommer til anvendelse. Avgangen
fra Gdansk ble flyttet til Bydgoszcz på grunn av byggearbeider på flyplassen i Gdansk.
Norwegian har ikke gitt noen forklaring på hvorfor dette medførte en forsinkelse på 50
minutter. Norwegian har heller ikke kommentert klagers opplysning om at reisende med
Wizz air hadde fått beskjed om stengingen av flyplasser flere måneder tidligere. Nemnda
finner på bakgrunn av de foreliggende opplysninger ikke godtgjort at forsinkelsen skyldtes
en ekstraordinær omstendighet som ikke kunne vært unngått selv om alle rimelige tiltak var
truffet. Forsinkelsen gir således rett til en standarderstatning på 250 euro per person for de
klagerne som skulle til Stavanger.

Billettene til Stavanger og Haugesund ble benyttet, og klagerne kom frem til sine
bestemmelsessteder. At de kom frem forsinket, gir ikke rett til refusjon av billettprisen.

Nemnda er enig med klagerne i at informasjonen om endringen burde blitt gitt på et tidligere
tidspunkt. Det må kunne antas at byggearbeidene var planlagt i lang tid og at stengingen av
flyplassen ikke kom overraskende på Norwegian.

Nemnda er videre enig med klagerne i at informasjonen som ble gitt gir inntrykk av at
innsjekking til flygningen stenger kl. 10:00 - ikke at bussen går kl. 10:00.

Nemnda er endelig enig med klagerne i at Norwegian burde ha opplyst om de begrensede
muligheter til å få kjøpt mat på flyplassen.

Den mangelfulle informasjon gir i seg selv ikke rett til kompensasjon.

Nemnda traff etter dette slikt

Vedtak:

Transportklagenemnda-fly finner ikke å kunne anbefale at klagerne gis medhold i sitt krav om
refusjon av flybillettene. Nemnda finner heller ikke å kunne anbefale at klagerne gis medhold i
krav om kompensasjon for manglende mattilbud.

Nemnda anbefaler at de av klagerne som skulle til Stavanger gis en kompensasjon på 250
euro per person.

Vedtaket var enstemmig.