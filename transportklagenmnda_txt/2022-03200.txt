Vedtak i Transportklagenemnda
- Kollektivreiser

Sammendrag

Krav om refusjon av billetter som følge innstilling.

Dato
15.01.2024

Saksnummer
2023-03417

Tjenesteytere
Vy Buss AS

Klager har i det vesentlige anført

Klager anfører at han på grunn av en togforstyrrelse i Sverige ikke kunne ta turen til
Narvik, Bodø, Trondheim og Oslo. Klager anfører at han skrev til Vy om dette med en
gang. 

Klager anfører at han ba Vy om å refundere billettene på grunn av togforstyrrelsen.
Klager anfører at han siden midten av august har blitt kastet frem og tilbake mellom Vy i
Norge, Vy i Sverige, Vy Buss også videre. Klager anfører at ingen føler seg ansvarlig, og at
ingen vet hvem som solgte billettene til han. 

Klager anfører at krav om refusjon av billettene kun gjelder for strekningen Trondheim til
Oslo. Klager anfører at alle andre deler av reisen har blitt refundert. 

Klager krever å få refundert billettene for reise fra Trondheim til Oslo.

Tjenesteyterne har i det vesentlige anført
Klager hadde en tur med Vy ekspress fra Trondheim S til Lillehammer skysstasjon,
etterfulgt av tog fra Lillehammer stasjon via RE10 til Oslo S.

Klager tok kontakt med Vy Buss første gang 17. september. Den aktuelle reisen
innebærer et samarbeid mellom Vy Buss og Vy tog. Dersom reisende ønsker å kansellere
eller søke om refusjon for en slik reisekombinasjon, rådes de til å ta kontakt med
Vy Buss kundeservice. Vy Buss forstår frustrasjonen ved å navigere mellom flere
kundeservicekanaler, men det er viktig å merke seg at klager dessverre ikke er kvalifisert
for den forespurte refusjonen. 

Vy Buss har svart klager den 31. oktober 2023 og klargjort deres standpunkt til forespurt
refusjon. Vy Buss sin beslutning om å avslå klagers krav om refusjon er basert på at både
buss og tog opererte som planlagt den 20. august. I tillegg er det viktig å fremheve at
klagers bestilling ikke var refunderbar. 

Vy Buss kan ikke holdes ansvarlig for at den reisende ikke kunne fortsette med reisen sin
på grunn av det innstilte toget fra Sverige til Norge.

Nemnda bemerker

Klager krever å få refundert billetter for reise fra Trondheim til Oslo som følge av at
innstilling av tog i Sverige medførte at klager ikke kunne gjennomføre planlagt reise i
Norge. 

Det følger av Vy Buss’ reisevilkår § 4.5 at refusjon av billettutgifter tilbys dersom Vy Buss
har grunn til å tro at reisen blir kansellert eller forsinket med mer enn to timer. 

Vy Buss har opplyst at både bussavgangen og togavgangen som klager skulle reise med
gikk som planlagt den 20. august 2023. Videre har Vy Buss opplyst at klagers billetter
ikke var refunderbare. Nemnda kan derfor ikke se at det er grunnlag for refusjon av
billettene.

Nemnda finner etter dette at klager ikke har rett til å få refundert billettene for reise fra
Trondheim til Oslo.

Vedtak

Transportklagenemnda kan ikke anbefale at klager gis medhold.