Vedtak i Transportklagenemnda
- Kollektivreiser

Sammendrag

Refusjon av betalt overpris på bussbillett

Dato
12.12.2018

Saksnummer
2018-02788

Tjenesteytere
Flybussen.no (Boreal)

Klager har i det vesentlige anført

Klager reiste 6. august 2018 med flybussen fra Evenes til Harstad med påfølgende retur
10. august.

Om bord i bussen fikk klager beskjed av føreren at billetten kostet 260 kroner per vei.
Klager spurte om det var billigere måter å betale på og fikk til svar at han kunne kjøpe en
tur/retur billett til 390 kroner.  

I ettertid får klager vite at den samme turen koster 273 kroner dersom man betaler
billetten via Vipps. Dette ble ikke informert om av føreren eller opplyst noen plasser i
bussen. Klager synes en slik praksis av selskapet er dårlig og ber Boreal refundere de 117
kronene han har betalt for mye. 

Når det gjelder tilsvaret fra Boreal er klagers oppfatning at selskapet innrømmer ansvar
ved å si at de "som regel" har prisene synlig. Klager understreker at det var en helt
ordinær flybuss med en uniformert sjåfør, og det var ingen oppslag i bussen med
informasjon om pris. Sjåføren informerte heller ikke om billigste billettype da klager
spurte. 

Klager ber Boreal refundere 117 kroner.

Tjenesteyterne har i det vesentlige anført
Boreal viser til at selskapet som regel har prisene tilgjengelig og lett synlig for selskapets
kunder. 

I dette tilfellet kan det ha blitt brukt en reservebuss uten informasjon om priser, som
selskapet ellers har informasjon om i sine faste busser. Dersom det var tilfelle, og det
var en innleid sjåfør, kan det gi en forklaring på hvorfor klager ikke fikk informasjon om
alternative billetter og priser. 

Boreal kan ikke se noen grunn til å endre standpunkt i denne saken.

Nemnda bemerker

Klager reiste med flybussen den 6. august 2018  fra Evenes til Harstad med påfølgende
retur 10. august. Han forhørte seg med bussføreren om rimeligste billettpris og kjøpte
deretter tur/retur billett til kr. 390. Klager  har senere fått vite at betaling med Vipps ville
vært kr. 117 rimeligere og krever dette beløpet refundert.

Det fremgår av korrespondansen mellom klager og Boreal at det var en kampanje
på Flybussen fram til 26. august 2018 med 30% billigere billetter på nettsiden og ved
betaling med Vipps, og at bussjåførene bare hadde oversikt over priser ombord. 

Boreal viser i sin kommentar til klagen til at selskapet som regel har prisene tilgjengelige
og lett synlig for selskapets kunder. Videre uttales: 

"I dette tilfellet kan det ha blitt brukt en reservebuss uten informasjon om priser, som
selskapet ellers har informasjon om i sine faste busser. Dersom det var tilfelle, og det
var en innleid sjåfør, kan det gi en forklaring på hvorfor klager ikke fikk informasjon om
alternative billetter og priser. "

Nemnda oppfatter Boreal slik at selskapet antar at årsaken til at klager ikke fikk
informasjon om muligheten for Vipps tilbudet, var at det kan ha vært brukt en
reservebuss eller en innleid sjåfør. Det fremgår ikke av Boreals svar om de har undersøkt
nærmere om bussen eller sjåfør. 

Etter nemndas syn bør selskapets ansvar for informasjon være det samme også i de
tilfeller Boreal nevner. Nemnda viser til Flybussens reisevilkår, som er basert på de
nasjonale befordringsvedtektene, § 3 andre ledd hvor det framgår at "Opplysninger
om takster og moderasjoner skal være tilgjengelig for de reisende, herunder om
refusjonsordninger og hvor man skal henvende seg."

Nemnda legger til grunn at klager uttrykkelig spurte om rimeligst pris for billettene og
fikk ikke informasjon om Vipps tilbudet.

Nemndas flertall finner etter omstendighetene det rimelig at klager får refundert kr. 117.
Bransjerepresentanten Jofri Lunde mener at refusjonen bør kunne gis enten i form av et
beløp på kr. 117 eller som tilgodehavende hos flybussen.no's tjenester.

Vedtak

Transportklagenemnda Kollektivtransport anbefaler at klager gis medhold.