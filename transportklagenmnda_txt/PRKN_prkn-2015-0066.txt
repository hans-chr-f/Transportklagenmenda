Vedtak i Pakkereisenemnda

Sammendrag

Krav om dekning av merutgifter ved forsinkelse på hjemreisen pga. streik i Norwegian.

Dato
12.02.2016

Saksnummer
66/15P

Tjenesteyter
Albatros Travel

Saken gjelder:

Krav om dekning av merutgifter ved forsinkelse på hjemreisen pga. streik i Norwegian.

Klager har i det vesentlige anført:

Klager bestilte en langtidsferie i Torremolinos på Hotel Amaragua i perioden 04.02.15 -
04.03.15.

Ved hjemreisen ble flyet med Norwegian forsinket. DY1801 hadde opprinnelig avgang fra
Malaga kl. 12.00, men avgangen ble utsatt til ca. kl. 15.15. Klager hadde beregnet 3 timer og
55 minutter mellom ankomst Oslo Lufthavn og videre flyreise til Tromsø. Albatros anbefalte at
man beregner ca. 2,5 timer mellom flybytte.

Klager ber om å få dekket ekstrautgifter som de fikk i forbindelse med forsinkelsen. Klager
rakk ikke flyet de skulle videre med til Tromsø 19.55 (SAS). Det var ikke mulig å få kjøpt billetter
direkte til Tromsø verken den 4. eller 5. mars. Den eneste mulighet klager hadde var å reise til
Værnes, overnatte til neste dag og fly videre til Tromsø neste dag. Klager måtte følgelig kjøpe
nye billetter til kr 2.670 per person, pluss overnatting på kr 1.945. Klager hadde allerede kjøpt
flybilletter med SAS til kr 1.099 per billett som de ikke fikk benyttet pga. streiken.

Klagers forsikringsselskap dekker ikke klagers ekstrautgifter pga. at årsaken til forsinkelsen var
streik.

Klager kjøpte en pakkereise av Albatros Travel og mener at det må være Albatros Travel som
eventuelt kan fremme krav ovenfor Norwegian.

Det vises for øvrig til klagers brev.

Albatros Travel har i det vesentlige anført:

Klager hadde ikke kjøpt billettene mellom Oslo og Tromsø av Albatros Travel. I og med at
klager på egen hånd hadde kjøpt tilslutningsbilletter som ikke kunne refunderes, måtte de
selv kjøpe nye flybilletter til Tromsø.

Klager hadde heller ikke gjort Albatros Travel oppmerksom på at de måtte fly videre fra Oslo til
Tromsø samme dag og at en eventuell forsinket ankomst til Oslo ville medføre ekstra utgifter
for klager.

Albatros Travel beklager forsinkelsen, men kan ikke etterkomme klagers merutgifter da
flybillettene fra Oslo - Tromsø ikke var en del av pakkereisen.

Det vises for øvrig til brev fra Albatros Travel.

Nemnda bemerker:

Klagernes fly ble på grunn av streik forsinket med 3 timer og 35 minutter i forhold til oppsatt
landingstid. Forsinkelsen medførte at de ikke rakk flyforbindelse videre og ble påført utgifter
til nye flybilletter og en overnatting. Tilslutningsbillettene var ikke en del av pakkereisen.

EU-forordning 261/2004 fastslår i fortalen til forordningen punkt 14) at luftselskapenes
forpliktelser skal være begrenset eller bortfalle i tilfeller der en hendelse er forårsaket av
ekstraordinære omstendigheter som ikke kunne vært unngått selv om alle rimelige tiltak var
truffet. Slike omstendigheter kan særlig inntreffe i tilfeller av politisk ustabilitet, værforhold
som gjør det umulig å gjennomføre den berørte flyvningen, sikkerhetsrisiko, uforutsette
mangler ved flysikkerheten og streiker som påvirker driften av det transporterende
luftfartsselskap.

Det fremgår av det ovenfor siterte at forsinkelsen i dette tilfellet er forårsaket av
ekstraordinære omstendigheter som ikke kunne ha vært unngått selv om alle rimelige tiltak
var truffet. Kanselleringen gir følgelig ikke rett til erstatning etter EU-forordningen.

Arrangøren/Norwegian kan etter dette ikke lastes for forsinkelsen og er da etter nemndas syn
heller ikke ansvarlige for å dekke klagernes utgifter.

Vedtak:

Pakkereisenemnda kan ikke anbefale at klagerne gis medhold i kravet om dekning av nye
flybilletter og hotellutgifter.

Vedtaket er enstemmig.