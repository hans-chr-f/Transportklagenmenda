Vedtak i Transportklagenemnda - Fly

Sammendrag

Klager krever 500 euro i standarderstatning for at vedkommende
med reisefølge ble mer enn tre timer forsinket til ende destinasjonen.

Dato
19.10.2022

Saksnummer
2022-00459

Tjenesteytere
SAS
Widerøe

Klager har i det vesentlige anført

Klager med sønn reiste fra Paris til Hovden via Stockholm og Oslo med SAS og Widerøe
den 19.10.2021. Klager anfører i det vesentlige at flyet fra Stockholm til Oslo landet til
tiden og at de deretter løp for å hente bagasje for å rekke innsjekksvinudet for flighten til
Hovden med Widerøe. Klager forteller at  han og sønnen skyndte seg så raskt de kunne
for å rekke innsjekken, men rakk likevel ikke innsjekksvinduet og ble booket om til neste
tilgjengelig flight klokken 22:45 på kvelden.

Etter å ha sjekket inn på den nye flighten ankom klager gaten hvor Widerøe var i ferd
med å boarde klagers opprinnelige flyvning. Klager spurte om de kunne bli med flyet,
men personalet fortalte at flyet nå var fullbooket da noen andre passasjerer hadde tatt
plassene deres. Klager følte dette som urettferdig. Det opprinnelige flyet til klager skulle
landet i Hovden klokken 20:40. Klager var  ikke i Hovden før 23:55.

Tjenesteyterne har i det vesentlige anført
SAS skriver at Klager hadde en booking med SAS og Widerøe hvor det oppstod en
kansellering med Widerøe og at klager opprinnelig oppga den flyvningen han ble booket
om til (WF179) istedenfor den flyvningen som ble innstilt (WF177) i klageskjemaet. SAS
informerte klager om at kravet om standard kompensasjon må rettes til Widerøe med
riktig flynummer, samt at SAS har gjort en utbetaling for ekstra kostnad til mat.

Widerøe skriver i sitt tilsvar  at begge flyvningene gikk til vanlig tid og bekrefter klagers
anførsel om at det var problemer med forsinkelse på bagasje etter at klager kom fra
utland.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. Widøere har ikke
kommet med tilsvar i saken etter at saken ble oppklaret med hjelp av SAS.

Klager hadde 60 minutters transfertid, som er tillatt transfertid for flyvninger innenlands
på Oslo Gardermoen. Klager har opplyst at han ble forsinket til innskjekkskranken
grunnet ventetid på bagasjebånd. Dette er forhold som etter flertallets (lederen og
bransjerepresentantene) syn  må anses å ligge utenfor flyselskapets kontroll. Flertallet
viser til vedtak i sak 2021-01552. Med henvisning til nemndas tidligere praksis mener
nemnda s flertall at klager ikke har krav på standarderstatning.

Mindretallet, forbrukerrepresentantene, mener at saken bør avvises slik den nå er
opplyst for nemnda, jf. transportklagenemndforskriften § 6-2 d). Flyselskapenes
ansvar for kanselleringer og forsinkelser av passasjerer som følge av problemer ved
vesentlige tjenester på flyplassen avhenger av en rekke momenter. Ved vurderingen om
unntaksbestemmelsen for ansvar i artikkel 5 nr. 3 om ekstraordinære omstendigheter
får anvendelse, er det nødvendig å vurdere om forholdet er en del av flyselskapets
sedvanlige virksomhet og om forholdet er utenfor dets faktiske kontroll. EU-domstolen
har i vurderingen av konkrete tilfeller landet på vidt forskjellige løsninger jf. C-308/21
(Fuel-system) og C-394/14 (Flytrapp). Også i nemndspraksis har det variert om
flyselskapene har blitt stilt til ansvar for slike omstendigheter og på hvilket grunnlag. Se
blant annet FLYKN-2016-1111, FLYKN-2017-2157, FLYKN-2021-1354 og FLYKN-2021-1380.
Avgjørelsene fra EU-domstolen viser at ved den nærmere avgrensningen av forhold
flyselskapet bærer ansvaret for - ut fra risikobetraktninger ved vilkåret om sedvanlig
virksomhetsutøvelse - er det ofte avgjørende hva som var den bakenforliggende
årsaken til kanselleringen/forsinkelsen. Det vil også være avgjørende for spørsmålet om
flyselskapet er ansvarsfritt, at forholdet ikke kunne ha vært unngått med rimelige tiltak. 

I foreliggende sak er faktum uklart hva gjelder momentene som inngår i vurderingen
av om unntaksvilkåret i artikkel 5 nr. 3 får anvendelse. Saker som gjelder det som
kan betegnes som «flyplass-kaos», herunder kapasitetsproblemer i forbindelse med
håndtering av bagasje og passasjerer, er ikke avklart av EU-domstolen og representerer
en ny type problemstilling ved anvendelsen av flypassasjerforordning 261/2004. Slike
problemer har vært spesielt merkbare i kjølvannet av pandemien i takt med økende
flytrafikk. Mindretallet har tatt til orde for at Avinor som drifter flyplassen med dets
tilhørende støttefunksjoner burde ha vært gjort til part i saken. Både for å få nærmere
klarhet i relevant faktum, og for å avklare om de kan ha et selvstendig ansvar for
problemene etter ulovfestede erstatningsrettslige prinsipper eller med hjemmel i
arbeidsgiveransvaret i skadeserstatningsloven § 1-2. Særlig gjør dette behovet seg
gjeldende i et tilfelle som det forestående, hvor Widerøe har bekreftet at det var
problemer med forsinkelse av bagasje på flyplassen. Mindretallet viser til at nemnda
tidligere har avklart med Samferdselsdepartementet at det ikke er tvilsomt at Avinor og
andre selskaper som driver flyplasser er underlagt klagenemndas generelle kompetanse,
jf. FLYKN-2010-127.

Vedtak

Nemnda anbefaler at klager ikke gis medhold.