Vedtak i Pakkereisenemnda

Sammendrag

Middelhavscruise, 25. juni - 2. juli 2010. Krav om
prisavslag grunnet forkortet cruise pga flyforsinkelse.

Dato
..

Saksnummer
185/10

Tjenesteyter
MSC Cruise

Sakens dokumenter ble lagt frem.

Klager: X

Turarrangør: MSC Cruise

Antall reisende: 5

Reisens pris: kr.61 357

Saken gjelder:

Middelhavscruise, 25. juni - 2. juli 2010. Krav om prisavslag grunnet forkortet cruise pga
flyforsinkelse.

Klager har i det vesentlige anført:

Dessverre fikk turen en uheldig start, da flyet MSC hadde arrangert for klagerne med
Lufthansa fra Flesland, ble forsinket med rundt 12 timer. Dette førte til at klagerne fikk en
svært strabasiøs reise og først kom om bord i Bari, et døgn forsinket.

Klagerne fikk over 30 timer reisetid, inkludert noen få timers natt på hotell i Frankfurt, og
måtte bruke den første dagen om bord til å ta seg inn. Cruiset startet derfor for klagerne for
alvor i Katakolon 28. juni.

Klager krever prisavslag.

MSC Cruise har i det vesentlige anført:

MSC Cruise kan dessverre ikke imøtekomme klagers krav om refusjon av mistet første
feriedøgn som følge av kansellering av fly. MSC Cruise tilbyr 10 % rabatt på fremtidig cruise.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf
pakkereiseloven § 6-1. Avvik fra det avtalte regnes likevel ikke som en mangel dersom de er av
mindre betydning og er av det slag kunden må regne med kan inntreffe fra tid til annen.

Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf alminnelige vilkår for pakkereiser pkt 2.

I henhold til alminnelige vilkår for pakkereiser pkt. 8.2.f)V er forsinkelse under transport
å regne som en mangel når oppholdet på reisemålet forkortes med mer enn 8 timer for
reiser med varighet mellom 5 og 8 døgn. Om forsinkelsen skyldes forhold arrangøren eller
transportøren ikke kan ha innvirkning på, fordobles fristen.

Klagerne ankom båten ca ett døgn forsinket. Oppholdet på båten ble således tilsvarende
forkortet. Dette er å anse som en mangel som gir grunnlag for prisavslag etter
pakkereiseloven § 6-2. Prisavslaget anbefales satt til kr 8.500.

Vedtak:

Reklamasjonsnemnda for pakkereiser anbefaler at klagerne gis et prisavslag på kr 8.500.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Anne-Haugen-Flermoe, Forbrukerrådet

Anne Edvardsen, Ving Norge AS

Helga Hermansen, Star Tour AS