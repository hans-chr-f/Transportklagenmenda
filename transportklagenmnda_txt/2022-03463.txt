Vedtak i Transportklagenemnda - Fly

Sammendrag

Krav om standarderstatning, refusjon av ubenyttede billetter,
samt refusjon av ekstra utgifter som følge av kansellering.

Dato
23.08.2023

Saksnummer
2022-03463

Tjenesteytere
Wizz Air

Klager har i det vesentlige anført

Tre personer skulle reise den 25. juni 2022 med W6 1746 fra Bergen til Gdansk. Klager
mottok melding om kansellering på avreisedagen, uten at årsak ble oppgitt.

Klager kjørte leiebil til Oslo samme dag, og kjøpte nye billetter med Norwegian fra Oslo til
Gdansk den 26. juni 2022.

Wizz Air har tilbudt klager poeng som erstatning for kanselleringen, noe klager verken
ønsker eller har bedt om. Wizz Air har ikke tilbudt å dekke klagers ekstra utgifter. 

Klager krever standarderstatning, refusjon av kansellerte billetter, samt refusjon av
ekstra påførte utgifter.

Tjenesteyterne har i det vesentlige anført
Wizz Air har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Wizz Air har tross oppfordring unnlatt å svare nemnda og nemnda legger derfor klagers
anførsler til grunn.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. Wizz Air har ikke
fremmet tilsvar, og har således ikke godtgjort at kanselleringen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Klager har dermed krav på standarderstatning med 250 EUR pr. person.

Ved kansellering har passasjeren også valget mellom omruting eller refusjon av
flybillettene, jf. EU-forordning 261/2004 artikkel 8. 

Det følger av fast nemndpraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen. Klager ble ikke omrutet og klager har derfor krav på erstatning for
utgiftene til egen omruting, nye flybilletter (1 208 PLN) og leiebil og bensinutgifter (8
525 NOK). Nemnda bemerker at klager ikke også kan kreve refusjon av de opprinnelige
flybillettene, da klager ikke skal reise gratis.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Wizz Air utbetaler standarderstatning med 250 EUR
pr. person og erstatter klagers utgifter til egen omruting, 1 208 PLN og 8 528 NOK.