Vedtak i Transportklagenemnda - Fly

Sammendrag

Krav om refusjon av billettkostnader grunnet endring av
opererende flymaskin. Obligatorisk grounding av Boeing 737-MAX.

Dato
26.04.2021

Saksnummer
2019-04164

Tjenesteytere
Norwegian Air Shuttle

Klager har i det vesentlige anført

Klager og hans reisefølge på tre voksne hadde bestilt billetter med D8346 fra Oslo til
Budapest med avreise 5. oktober 2019. Den 27. august 2019 mottar klager beskjed
per sms om at flyvningen vil bli operert av GetJet B733. For klager og reisefølget var
tryggheten som Norwegian representerer avgjørende for valg av flyselskap, og på
bakgrunn av utpreget flyfrykt var det derfor ikke et alternativ å gjennomføre reisen med
en langt eldre flyvemaskin. 

Det ble gjort flere forsøk på å kontakte kundeservice med ønske om ombooking eller
kansellering, men eneste svar fra Norwegian var at billettene ikke var refunderbare.
Klager spurte om å få booket om til et annet reisemål, evt. annen avreisedato til
Budapest, hvor det ble opplyst av selskapet at en endring kostet 600 kroner per billett,
tur - retur. 

Norwegian har respondert et par ganger med "Din reise har blitt refundert. Du vil snart
motta en e-post med flere detaljer". Da klager igjen purret ble det refundert 732 kroner,
til tross for at turen kostet 5488 kroner. 

I klageskjema til nemnda understreker klager at Norwegians beskjed om at"... the inflight
entertainment s limited on this flight." i seg selv gir indikasjoner på at han er tilbudt et
dårligere produkt enn det som er avtalt.

Klager krever at Norwegian refunderer resterende beløp av billettkostnadene.

Tjenesteyterne har i det vesentlige anført
Flyvingen ble operert av GetJets flymaskin Boeing 77-300, grunnet mangel på flymaskiner
som en konsekvens av den obligatoriske strandingen av alle Boeing 737 flymaskiner.

Etter ulykken som inntraff i Etiopia som involverte en flymaskin av denne typen, utstedte
European Aviation Safety Agency (EASA) et luftdygtighetsdirektiv som suspenderer alle
flyoperasjoner med Boeing 737-MAX i Europa. Dette påvirket Norwegians flyplaner, og
førte til endringer og omrokeringer på alle flyvninger som var operert av en slik flytype.
For å unngå kanselleringer og forsinkelser har det vært nødvendig å leie inn ekstern
kapasitet (wetlease), slik som i denne saken. 

Erstatningsflyet brukes av mange flyselskaper og tilfredsstiller alle teknisk og
sikkerhetsmessige krav, så vel som komfortkravene for flytyper som brukes til denne
flyturen. Det er en del av transportavtalen mellom selskapet og passasjerene at selskapet
forbeholder seg retten til å gjøre endringer. Norwegian viser til generelle vilkår for
befordring, art. 11.2.1: 

«Vi vil gjøre vårt beste for å befordre deg og din Bagasje på mest hensiktsmessige måte.
På grunn av driftsmessige årsaker, kan vi ordne med at flyvningen blir operert av et
alternativt flyselskap eller alternative transportmidler på våre vegne.»

Ved bestilling av billett må alle passasjerer bekrefte å ha lest og akseptert nevnte vilkår.
Passasjerene ble dermed informert om at dette er noe som kan oppstå innen de bestilte
billetten. 

Klager hadde billetter av typen "lowfare". I henhold til Norwegians vilkår er Lowfare
billetter kun refunderbare de fire første timene etter kjøpet er gjennomført. Etter dette
vil ikke billettene kunne refunderes. Norwegian viser til vedlagt link for informasjon
tilgjengelig på selskapets nettside. I dette tilfellet har klager sendt inn forespørsel om
refusjon litt over fire måneder etter at billettene ble kjøpt. Norwegian påpeker at klager
aldri kansellerte billettene og at de var aktive for bruk ved avgang 5. oktober 2019. I
etterkant av dette har klager fått refundert skatter og avgifter i tråd med selskapets
vilkår. 

Norwegian er av den oppfatning at det klart ble opplyst om mulig wetlease, samt at
klagers billettype kun er refunderbar de første fire timene etter gjennomført kjøp.
Norwegian kan på bakgrunn av overnevnte ikke imøtekomme klagers krav.

Nemnda bemerker

Norwegians flyvning D8346 fra Oslo til Budapest den 5. oktober 2019, fikk endret
opererende flyvemaskin til GetJets flymaskin Boeing 77-300. Klager har følgelig fremsatt
krav om refusjon av billettene.

I henhold til Norwegians generelle vilkår for befordring, art.11.2.1, som klager har krysset
for å ha lest og akseptert ved bestilling, tar Norwegian forbehold om å kunne endre
flyselskap ved driftsmessige årsaker. I dette tilfellet skyldtes leie av ekstern kapasitet
suspenderingen av alle operasjoner med Boeing 737-Max i Europa som følge av en
teknisk feil. Suspenderingen var i henhold til luftdyktighetsdirektivet utstedt av EASA og
innenfor hva som kan anses som driftmessig årsak.

Nemnda har forståelse for at det kan oppleves som stressende for de med flyskrekk å få
beskjed om at selskapet har satt inn en annen flyvemaskin enn bestilt, men dette er en
mulighet man må regne med slik selskapets regler er. 

Klager har anført at han gjorde flere forsøk på å få kansellert billettene, eller endret
destinasjon. Klager hadde kjøpt en lowfare-billetter. Av billettreglene til Norwegian
fremgår det at det gis full refusjon dersom lowfare-billetten avbestilles innen fire timer
etter det opprinnelige kjøpet. Etter dette er ikke billettene lenger refunderbare. Klager
har dermed ikke rett til full refusjon. Nemnda bemerker at klager har fått refundert
skatter og avgifter i tråd med gjeldende regelverk. 

Nemnda kan ikke anbefale at klager gis medhold.

Vedtak

Transportklagenemnda anbefaler ikke at klager gis medhold.