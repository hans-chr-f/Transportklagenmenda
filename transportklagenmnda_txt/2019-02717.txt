Vedtak i Transportklagenemnda - Fly

Sammendrag

Krav om erstatning for tapt bagasje.

Dato
19.12.2019

Saksnummer
2019-02717

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY1259 fra Amsterdam (AMS) til Oslo lufthavn
(OSL) 19. desember 2018. Hun hadde sjekket inn bagasje, men ved ankomst dukket ikke
bagasjen opp på bagasjebåndet. Hun kontaktet straks ankomstservice, og det ble skrevet
PIR-rapport. 

I løpet av de neste dagene hadde klager flere samtaler med Norwegian, som ikke kunne
se at bagasjen var lokalisert noe sted i Oslo. Den eneste informasjonen de hadde, var
at bagasjen var sjekket inn i Amsterdam. De foretok deretter et verdensomspennende
søk etter bagasjen, for å se om den hadde havnet et annet sted. Det var mange samtaler
mellom klager og flyselskapet, og til slutt ble hun informert om at bagasjen ikke var mulig
å spore. Hun sendte deretter inn et erstatningskrav. 

Klager har beregnet at bagasjen med innhold kostet totalt 2 562 euro, og hun har på
ovennevnte grunnlag fremsatt krav om erstatning for dette beløpet.

Tjenesteyterne har i det vesentlige anført
Klager reiste fra Amsterdam til Oslo lufthavn med DY1259 den 19. desember 2018. Det
ble skrevet skaderapport (PIR) for forsinket bagasje på flyplassen i Oslo samme dag.
Klagers bagasje var på samme fly som henne, DY1259. Ifølge Norwegians systemer
ble bagasjen skannet på bagasjebåndet etter ankomst, og bagasjen ble deretter gjort
tilgjengelig for passasjeren. Flyselskapet kan ikke holdes ansvarlig for eventuelle
bagasjeforvekslinger blant passasjerene. 

Norwegian har på ovennevnte grunnlag avvist klagers erstatningskrav.

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. luftfartsloven § 10-18 / Montrealkonvensjonen artikkel 17 nr. 2.
Ansvaret er imidlertid begrenset til SDR 1131 per passasjer, jf. luftfartsloven § 10-22 og
forskrift om fraktførers ansvar for skade ved lufttransport av passasjerer, reisegods og
gods § 1 tredje ledd.

Norwegian har opplyst at bagasjen ble skannet på bagasjebåndet etter ankomst og
deretter tilgjengeliggjort for passasjeren. Nemnda kan ikke se at denne opplysningen er
dokumentert på noen måte. Nemnda mener derfor at Norwegian må være ansvarlig for
bagasjen. Erstatningen fastsettes til SDR 1131.

Vedtak

Transportklagenemnda - fly anbefaler at Norwegian erstatter klagers bagasje med SDR 1
131.