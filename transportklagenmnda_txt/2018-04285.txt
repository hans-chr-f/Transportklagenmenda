Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
28.06.2019

Saksnummer
2018-04285

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning D85321 fra Oslo lufthavn (OSL) til Alicante
(ALC) 29. juli 2018 kl. 12.15. Flyvningen ble kansellert, og klager har på denne bakgrunn
fremsatt krav om standardkompensasjon i henhold til EU-forordning 261/2004 på 400
euro pr. person, totalt 2 400 euro for seks passasjerer.

Tjenesteyterne har i det vesentlige anført
Norwegians flyvning D85321 fra Oslo til Alicante 29. juli 2018 ble kansellert. 

Flyvningen var planlagt med flymaskin EI-FHY. Maskinen ble truffet av en fugl under
en tidligere avgang mellom Alicante og Ålesund forrige kveld (ankomst 28. juli 2018
kl. 19.40 lokal tid). På grunn av kollisjonen kunne ikke maskinen forlate Ålesund, men
måtte gjennomgå lovpålagt teknisk inspeksjon. Ved kollisjon med fugl må flyselskapet
gjennomføre pålagt inspeksjon av flyet og gjennomføre reparasjon dersom dette er
nødvendig. 

Norwegian har ikke base i Ålesund, og hadde dermed ikke tekniker ved flyplassen. I
dette tilfellet ble en tekniker fraktet fra Oslo til Ålesund. Planlagt flyvning fra Ålesund til
Alicante måtte gjennomføres dagen etter, 29. juli. Det manglet dermed en flymaskin i
Alicante for å gjennomføre D85320 og klagers flyvning D85321. 

Klager ble booket om til ny avgang via København samme dag. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning D85321 fra Oslo til Alicante 29. juli 2018 ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Kanselleringen skyldtes etter det opplyste at flyet kolliderte med en fugl under landing
ved forutgående flyvning mellom Alicante og Ålesund. Maskinen måtte gjennomgå
lovpålagt teknisk inspeksjon, og Norwegian fraktet en tekniker til Ålesund for å
gjennomføre denne. Nemnda viser til fremlagt dokumentasjon. Klager ble booket om til
ny flyvning via København samme dag.

I EU-domstolens dom av 4. mai 2017 (C-315/15, EU:C:2017:342) er det fastslått at
kollisjon mellom et luftfartøy og en fugl skal omfattes av begrepet "ekstraordinære
omstendigheter" som er omhandlet i forordningen artikkel 5 nummer 3. Det fremgår
av dommen at en kollisjon mellom et fly og en fugl hverken etter sin karakter eller
opprinnelse er et ledd i luftfartsselskapets alminnelige aktivitetsutøvelse, og ligger
utenfor luftfartsselskapets faktiske kontroll da kollisjonen ikke er uløselig forbundet med
fartøyets funksjonsmåte.

Nemnda kan ikke se at forsinkelsen for passasjerene kunne vært unngått selv om
alle rimelige tiltak var truffet, og nemnda kan derfor ikke se at klager har krav på
standarderstatning i henhold til forordningen.

Vedtak

Transportklagenemnda - fly anbefaler ikke at klager gis medhold.