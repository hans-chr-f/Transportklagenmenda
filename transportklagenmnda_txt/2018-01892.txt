Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
29.01.2019

Saksnummer
2018-01892

Tjenesteytere
Norwegian

Klager har i det vesentlige anført

Norwegians flyvning DY1340 fra Trondheim (TRD) til London - Gatwick (LGW) 23. juni
2016 ble kansellert. Flyvningen ble kansellert, og klager har på denne bakgrunn fremsatt
krav om standardkompensasjon i henhold til EU-forordning 261/2004 på 400 euro pr.
person, totalt 800 for to passasjerer.

Tjenesteyterne har i det vesentlige anført
Norwegians flyvning DY1340 fra Trondheim til London - Gatwick 23. juni 2016 ble
kansellert. Kanselleringen skyldtes værforholdene i London denne dagen, hvor det
var tordenvær. Dette medførte store uregelmessigheter gjennom hele dagen både for
avganger og ankomster ved Gatwick. Det vises til fremlagt logg hvor det fremgår at
tilnærmet alle ankomster og avganger ble gitt nye tider denne dagen. 

Selv om Norwegian har base i både London og Trondheim, var det imidlertid så store
uregelmessigheter denne dagen at alt reservemannskap var kalt ut i arbeid på dette
tidspunktet. 

Klager ble booket om til ny flyvning DY8560 neste dag, en såkalt "rescue flight".
Reservemaskin EI-FJE stod i London, og ble fløyet til Trondheim for å operere DY8560.
Denne flyvningen ble forsinket med én time og ett minutt ved ankomst til London. Dette
skyldtes at ny plan for flyvningen ble lagt som følge av flyplassrestriksjoner ved London
- Gatwick. En "rescue flight" må anses som et rimelig tiltak iverksatt for å begrense
konsekvensene av en kansellering. 

Norwegian viser til saks nummer 2016-00747 som gjaldt samme flyvning, hvor årsaken til
forsinkelsen ble ansett for å være "ekstraordinære omstendigheter". Norwegian anfører
at de ovennevnte værforhold utgjør en slik ekstraordinær omstendighet som fritar
flyselskapene for sitt erstatningsansvar etter EU-forordning 261/2004, og at forsinkelsen
ikke kunne vært unngått selv om alle rimelige tiltak ble truffet. Selskapet avviser på dette
grunnlag klagers krav om standardkompensasjon.

Nemnda bemerker

DY1340 fra Trondheim til London 23. juni 2016 ble kansellert. DY8560 fra Trondheim til
London den 24. juni 2016 ble forsinket.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

På bakgrunn av fremlagt dokumentasjon legger nemnda til grunn at det var
"thunderstorm" i London den aktuelle dagen. Det var store uregelmessigheter på
Gatwick, og nesten alle avganger og ankomster fikk nye tider ("slots"). Som følge av
forsinkelsene måtte besetningen hvile for ikke å bryte hviletidsbestemmelsene.

Nemnda mener at værforholdene i London den aktuelle dagen må anses som
ekstraordinære omstendigheter som ikke kunne vært unngått til tross for at alle rimelige
tiltak var truffet. Det er opplyst at all tilgjengelig reservebesetning ble tilkalt, men
kanselleringen kunne likevel ikke unngås. Klagerne ble satt opp på en ny flyvning den
påfølgende dag, noe som etter nemndas mening her er å anse som et tilstrekkelig tiltak.

Vedtak

Transportklagenemnda - fly anbefaler ikke at klager gis medhold.