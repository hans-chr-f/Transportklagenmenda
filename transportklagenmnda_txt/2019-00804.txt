Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
03.12.2019

Saksnummer
2019-00804

Tjenesteytere
SAS

Klager har i det vesentlige anført

Klager skulle reise fra Oslo til Rørvik via Trondheim den 30. januar 2019 kl. 06.55 med
ankomst kl. 08.55. Flight SK330 fra Oslo til Trondheim ble forsinket slik at klager mistet
sin videreforbindelse. Han ble fraktet i drosje til Rørvik og ankom kl. 19, ca. 10 timer
forsinket.

SAS hevder at værforholdene var årsaken til forsinkelsen. Klager mener at minusgrader
på Gardermoen i januar ikke er å anse som en ekstraordinær omstendighet. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK330 ble forsinket 66 minutter i påvente av de-icing grunnet freezing fog, deretter 23
minutter i kø for take-off. SAS viser til fremlagt dokumentasjon, blant annet METAR. 

Tåke ved minusgrader danner iskrystaller på motor og flykropp. Det  ville innebære
en stor sikkerhetsrisiko om flyet ikke ble aviset på forsvarlig måte. Vanligvis er det nok
å bruke glykol til avising, men denne dagen måtte det også brukes elektriske vifter
(fanheating) for å sikre at flyene ble fri for is før avgang.

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll.

Da det ikke var flere ledige avganger til Rørvik samme dag ble klager fraktet i drosje. 

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Flyselskapet SAS har fremlagt dokumentasjon som viser at det var vanskelige værforhold,
freezing fog, som førte til at flyet fra Oslo til Trondheim ble forsinket som følge av lange
køer ved de-icing. Den samme dokumentasjonen viser at forsinkelsen ikke kunne vært
unngått selv om alle rimelige tiltak var truffet. 

Klager har etter dette ikke rett til standarderstatning.

Klager ble fraktet i drosje til endelig bestemmelsessted samme dag, og nemnda anser
dette etter forholdene å være innen rimelig tid.

Vedtak

Transportklagenemnda-fly anbefaler ikke at klager gis medhold.