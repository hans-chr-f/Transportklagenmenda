Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
22.02.2012

Saksnummer
358/11F

Tjenesteyter
Lufthansa German Airlines

Krav om erstatning grunnet nektet ombordstigning.

Klager har i det vesentlige anført:

Klager skulle reise fra Stavanger til Malta 25. februar 2011 kl. 06:15. Klager ankom flyplassen
kl. 05:40. Til tross for at det var fem minutter igjen før innsjekk skulle stenge, ble klager nektet
å sjekke inn. Klager stiller seg svært undrende til dette, og mistenker at flyet var overbooket.

Klager valgte å ta drosje hjem. Han kontaktet sitt reisebyrå Expedia, men her fikk han heller
ingen hjelp. Han ble bedt om å kjøpe nye billetter til full pris.

Klager står fast på at han var ved innsjekk fem minutter før fristen. Lufthansa kan ikke
dokumentere at han kom for sent til innsjekk, og krever derfor erstatning for tapte flybilletter
på til sammen 5 055,66 kroner.

Lufthansa har i det vesentlige anført:

Lufthansas ansatte i innsjekkingsskranken kunne ikke fullføre innsjekkingen da klager ankom
for sent til skranken. Det er ikke tillatt å holde innsjekkingen åpen etter tidsfristen.

Før man kan fullføre en bestilling hos Lufthansa må man krysse av for å ha lest regler og
vilkår. Her står følgende:

«We reserve the right to cancel your reservation if you do not comply with the Check-in
deadlines indicated. We or the travel agency which issued the ticket will advise you of the
Check-in deadline for your first flight with us.

Information on check-in deadlines for our flights is available on our website or at the travel
agency where the air ticket was issued. Unless otherwise stated, passengers must check in no
later than 30 minutes prior to flight departure.»

Lufthansa beklager at klager ikke mottok den service han forventet, men flyselskapet vil
understreke at deres ansatte fulgte korrekt prosedyre i henhold til Lufthansas regler og vilkår.

Expedia har refundert flyskatten, men Lufthansa kan dessverre ikke imøtekomme klagers krav
utover dette.

Nemnda bemerker:

Flyselskapene har i sine vilkår og på sine nettsider gitt opplysninger om siste frist for
innsjekking. Ved fristen har selskapene hensyntatt bl.a. normal tid for bagasjehåndtering,
sikkerhetskontroll og tid til å gå til utgangen (gate). Overholdelse av fristen er nødvendig for
å unngå forsinkelser. Det fremkommer av Lufthansas vilkår at passasjerene må sjekke inn
senest 30 minutter før avgang dersom annet ikke er opplyst.

Det er mange passasjerer som skal med et fly, og det er ikke uvanlig at det er kø ved
innsjekkingen og/eller sikkerhetskontrollen. Dette må både passasjerer og flyselskap ta
hensyn til. Flyselskapene må sørge for tilstrekkelig antall innsjekkingsskranker og bemanning
til å betjene disse. Skrankene må videre åpne i tilstrekkelig god tid før avgang. Der det er
mulighet for innsjekkingsautomater, innsjekking via Internett m.v. bør også dette vurderes
for å sikre en best og raskest mulig avvikling av innsjekkingen. Flyselskapet må være ansvarlig
for å gjøre det de kan innenfor rimelighetens grenser for å få med samtlige passasjerer som
venter på å få sjekke inn før innsjekkingen stenger. Passasjerene må på sin side også være
forberedt på at det kan være kø ved innsjekkingsskranken, og må etter nemndas vurdering
møte frem i rimelig tid slik at innsjekking kan foretas innen angitt tid. Hva som menes
med «rimelig tid» vil måtte avgjøres konkret. Det vil kunne variere mellom de forskjellige
flyplasser. Det vil videre kunne variere i forhold til ukedag og tid på dagen, om reisen skjer
i forbindelse med høytider, eksempelvis julen, eller i forbindelse med skolens ferier, for
eksempel høstferien. Oppregningen er ikke uttømmende.

Klagerne skulle i dette tilfellet fra Stavanger til Malta via Frankfurt 25. februar 2011 kl 06.15.
De opplyser at de ankom innsjekkingen 05.40. Dette er imidlertid ikke dokumentert eller
godtgjort på annen måte. I henhold til Lufthansas vilkår måtte klager være ferdig innsjekket 30
minutter før avgang, dvs. kl 05.45.

Nemnda finner det på bakgrunn av de foreliggende opplysninger mest sannsynlig at klagerne
kom for sent frem til ekspedering i innsjekkingsskranken. Nemnda viser til at innsjekkingen
stenges automatisk 30 minutter før avgang, og til at klagerne fikk beskjed om at de var for
sene. Det er ikke noe som underbygger klagernes påstand om at flyet var overbooket

Nemnda finner etter dette ikke å kunne anbefale at klagerne gis medhold.

Vedtak:

Flyklagenemnda finner ikke å kunne anbefale at klagerne gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne Grethe Soløy, Widerøe's Flyveselskap AS

Olav Grøttland, SAS