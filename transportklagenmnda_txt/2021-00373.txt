Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
16.09.2021

Saksnummer
2021-00373

Tjenesteytere
Qatar Airways
Mytrip

Klager har i det vesentlige anført

Klager skulle reise fra Lahore til Kristiansand via Qatar og Oslo den 6. januar 2021 med
Qatar Airways. Ved innsjekk i Lahore ble han nektet ombordstigning fordi han ikke kunne
fremlegge en negativ covid-19 test. Klager måtte kjøpe ny billett hjem fra Islamabad den
10. januar til kroner 5 307. 

Klager er norsk statsborger, og det kom på avreisetidspunktet tydelig frem av
flyselskapets nettsider at norske statsborgere ikke behøvde fremlegge negativ covid-19
test for reise til Norge. Dette har i ettertid blitt endret, og det står nå at test kreves av
alle.  

Klager stiller seg videre kritisk til at Mytrip ikke informerte klager om nødvendigheten av
en slik test før avreise fra Lahore. 

Klager krever standarderstatning for nektet ombordstigning i henhold til EU-forordning
261/2004 600 euro, samt refusjon for utgifter til ny hjemreisebillett, kroner 5 307.

Tjenesteyterne har i det vesentlige anført
Mytrip har i det vesentlige uttalt: 

Mytrip er en formidler av flyreiser, og kan ikke stå ansvarlig for at klager ble nektet
ombordstigning på returreisen fra Lahore som følge av mangel på negativ covid-19
test. Det er passasjerens ansvar å påse at han møter til innsjekk med påkrevd
reisedokumenter. 

Mytrip kan ikke se å ha gjort noe galt i denne saken, og mener saken er å anse som et
forhold mellom passasjer og flyselskap. 

Qatar Airways har ikke avgitt uttalelse til nemnda angående saken. Til klager har
flyselskapet i det vesentlige uttalt: 

Alle passasjerer som reiser fra Pakistan må fremlegge negativ covid-19 test. Flyselskapet
viser til informasjon på sine nettsider.

Nemnda bemerker

Nemnda legger til grunn at klager ble nektet ombordstigning i Lahore da han ikke
kunne fremlegge negativ covid-19 test. Klager har fremsatt krav om standarderstatning i
henhold til EU-forordning 261/2004. 

Passasjerene plikter selv å sørge for å ha nødvendige reisedokumenter, i dette tilfellet
negativ covid-19 test. Manglende reisedokumenter kan føre til at passasjeren ikke får
reise inn i vedkommende land. Flyselskapet er ansvarlig for å kontrollere at passasjeren
har nødvendige reisedokumenter. Dersom selskapet tar med passasjerer som ikke har
papirene i orden, kan selskapet bli ilagt en bot av vedkommende lands myndigheter.
Selskapet må videre besørge retur av passasjeren.

Forordningen får imidlertid bare anvendelse for flygninger innen EU-/ EØS-området,
flygninger fra EU-/ EØS-området til en tredjestat og flygninger fra en tredjestat hvis det
"transporterende luftfartsselskap for flygningen er et EF-luftfartsselskap", jf artikkel
3 punkt 1 bokstav b. Det "transporterende luftfartsselskap" er i artikkel 2 bokstav b)
definert til "et lufttransportforetak som utfører eller har til hensikt å utføre en flygning i
henhold til en avtale med en passasjer eller på vegne av en annen person, juridisk eller
fysisk, som har en avtale med denne passasjeren".

Krav etter EU-forordningen faller etter dette bort, fordi hendelsen oppsto på en flygning
fra en tredjestat (Pakistan) med det ikke-europeiske flyselskapet Qatar Airways. 

Nemnda mener videre at verken Qatar Airways eller Mytrip er ansvarlig på
erstatningsrettslig grunnlag ettersom det er passasjerenes ansvar å holde seg løpende
oppdatert på hvilke krav til dokumentasjon som gjelder. 

Transportklagenemnda anbefaler at klager ikke gis medhold.

Vedtak

Transportklagenemnda anbefaler at klager ikke gis medhold.