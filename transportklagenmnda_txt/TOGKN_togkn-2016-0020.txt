Vedtak i Transportklagenemnda
- Kollektivreiser

Sammendrag

Refusjon av ilagt gebyr for manglende billett

Dato
17.11.2016

Saksnummer
020/16 K

Tjenesteyter
Ruter

Klager har i det vesentlige anført: 12. april 2016 skulle klager ta bussen fra Smedberg
til Rådhusplassen. Klager er usikker på bussen hun er i ferd med å gå om bord i, går
til angitt adresse der klager først skal til tannlegen og så i begravelse og spør derfor
sjåføren om bussen går til ønsket bestemmelsessted. Samtidig som sjåføren forklarer,
går hun litt innover i bussen slik at de som kommer bak også kan komme på, samtidig
som hun trykker på Ruter-appen for å kjøpe billett.

I mot henne kommer det 2 kontrollører. Klager, som ikke har rukket å sette seg, viser
kontrolløren at hun er i ferd med å kjøpe billett. Kontrolløren på sin side, sier at det er for
sent.

Kontrolløren bekrefter, overfor klager at hun så henne komme på bussen. Likevel ville ikke
Kontrolløren se eller høre på klager, men lo av henne. Klager opplevde at kontrolløren var
spydig, og la fra seg betalingsterminalen i setet.

Klager innrømmer at hun var opprørt og undres over at man ikke skal ha lov til å forhøre seg
om veien før man går om bord. Hun tar lite buss og var usikker på de nye rutene. Klager, som
aldri har sneket før, mener Ruter burde vist forståelse og trukket boten.

Klager krever gebyret refundert.

Ruter har i det vesentlige anført:

I Ruters transportvedtekt punkt 5 står det at den reisende plikter å ha gyldig billett før man
går om bord på transportmiddelet, eller før du går inn i en kontrollsone på T-banen. Dette
fremgår også av vilkårene for bruk av Ruter-Billett.

Siden dette er en sak hvor ilagt tilleggsavgift bestrides har Ruter sett nærmere på
opplysninger om hennes reiser med Ruter.

Ruter finner ikke forklaringen til klager troverdig i denne saken, det er flere grunner til det.
Hennes oppgitte adresse ligger rett ved stoppestedet hun tok bussen fra. Hun har i august

2015 fått godkjent refusjon gjennom Reisegarantien. Den gang skulle hun også reise med
denne busslinjen, samme busslinje som kontrollen ble utført. Ruter ser at app-en hennes
inneholder billetter tilbake til sommeren 2015.

Dette forteller Ruter at hun sannsynligvis har reist en del med denne linjen tidligere, Ruter
fester derfor ikke lit til hennes forklaring om at hun er ukjent med denne busslinjen og måtte
spørre føreren om bussen gikk dit hun skulle.

Kontrollørens rutine i slike situasjoner vil være å sjekke påstanden med fører. Ruter kan ikke
se at dette er gjort og det er ikke notert noe om hennes påstand på kvitteringen for gebyret
som ble betalt. Her er det kun notert at hun kastet betalingsterminalen i gulvet og ga sterkt
uttrykk for sin misnøye overfor kontrolløren. I tillegg så har hun to ulike forklaringer i sin
henvendelse, til Ruter skriver hun at hun skulle til Stortinget, til Transportklagenemnda skriver
hun at hun oppgav en spesifikk adresse hvor hun skulle delta i en begravelse.

Ruter kan heller ikke se at det ble gjennomført noe billettkjøp i app-en på tidspunktet for
kontroll. Klager hadde derfor ikke gyldig billett da kontrollen ble foretatt.

Ruter opprettholder kravet om gebyr.

Nemnda bemerker:

Klager ble påtruffet ved billettkontroll på buss uten gyldig billett og ble ilagt gebyr.

Det fremgår av Ruters transportvedtekt punkt 5 at den reisende plikter å ha gyldig billett før
ombordstigning eller før man passerer kontrollsoner. Dette fremgår også av vilkårene for bruk
av Ruter app.

Av samme bestemmelse fremgår at passasjerer som ved kontroll ikke kan fremvise gyldig
billett, vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Nemnda legger til grunn at klager gikk på bussen uten å ha kjøpt billett på forhånd. Vilkårene
for å ilegge gebyr var da til stede.

Klager hevder at hun var ukjent med om bussen gikk dit hun skulle, og derfor ikke ville kjøpe
billett før hun fikk bekreftet av sjåføren at det var rett buss. Hun viser til at kontrollørene kom
mot henne rett etter at hun gikk innover i bussen mens hun var i ferd med å trykke på Ruter
app-en, men de sa at det var for sent.

Nemnda finner ikke å kunne legge klagers forklaring på hvorfor hun ikke hadde kjøpt billett
for troverdig. Klager bor like ved der hun tok bussen fra og har ut fra opplysningene fra Ruter
tatt denne busslinjen tidligere. Selv om det kan ha vært traseendringer må hun antas å være
kjent med at bussen gikk til sentrum. I følge klagen til Ruter spurte hun sjåføren om hun
kunne ta denne bussen til Stortinget. I klagen til nemnda opplyses at hun oppga en spesifikk
adresse hvor hun skulle i begravelse.

Etter nemndas syn er det ikke grunnlag for å anbefale sletting av gebyret.

Vedtak:

Transportklagenemnda Kollektivtransport finner ikke å kunne anbefale at klager gis medhold i
sletting av gebyret.

Vedtaket er enstemmig