Vedtak i Transportklagenemnda - Fly

Sammendrag

Krav om refusjon av nye flybilletter.

Dato
23.11.2018

Saksnummer
2018-01415

Tjenesteytere
Norwegian

Klager har i det vesentlige anført

Klager reiste med Norwegians flyvning DY1406 fra Oslo lufthavn (OSL) til Nice (NCE) 29.
mars 2018 kl. 17.05. Flyvningen ble omdirigert til flyplassen i Milano, og klager måtte
reise med buss til Nice om natten. På denne bakgrunn har klager fremsatt krav om
refusjon av sine flybilletter til kroner 1 438 for to passasjerer.

Tjenesteyterne har i det vesentlige anført
Norwegians flyvning DY1406 fra Oslo til Nice 29. mars 2018 ble omdirigert til Milano som
følge av værforholdene i Nice. Det var tåke og dårlig sikt, og ingen fly fikk lande frem til kl.
01.59 (UTC). Det ble satt opp busstransport fra Milano til Nice for berørte passasjerer kl.
21.30 lokal tid samme kveld. Da værforholdene ikke bedret seg, returnerte flymaskinen
fra Milano til Oslo uten passasjerer. 

Norwegian anfører at de traff alle rimelige tiltak for å få passasjerene frem til sin endelige
destinasjon. I dette tilfellet ble det satt opp buss for berørte passasjerer så fort det lot
seg gjøre. 

Klager benyttet sine flybilletter, og har derfor, etter Norwegians syn, ikke krav på refusjon
av disse. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag ethvert krav om standardkompensasjon.

Nemnda bemerker

Norwegians flyvning DY1406 fra Oslo til Nice 29. mars 2018 ble omdirigert til Milano, og
passasjerene ble fraktet videre til sin endelige destinasjon med buss samme kveld. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen tåke ved flyplassen i Nice, som resulterte i at ingen fly
fikk lande innenfor et visst tidsrom. Klagers flyvning ble derfor omdirigert til Milano, og
passasjerene ble fraktet videre til Nice med buss. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å sette opp
videre busstransport etter omdirigeringen. Nemnda legger til grunn at forsinkelsen ikke
kunne vært unngått selv om alle rimelige tiltak var truffet. Forsinkelsen gir etter dette
ikke rett til standarderstatning. Nemnda kan heller ikke se at klager har krav på refusjon
av sine flybilletter, da billettene ble benyttet, og klager ankom sin endelige destinasjon.

Vedtak

Transportklagenemnda - fly anbefaler ikke at klager gis medhold.