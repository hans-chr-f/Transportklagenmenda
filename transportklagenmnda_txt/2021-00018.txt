Vedtak i Transportklagenemnda - Fly

Sammendrag

Krav om standarderstatning som følge av kansellering. Årsaken til kanselleringen
ble oppgitt å være mangel på personell som følge av covid-19-pandemien.

Dato
14.10.2021

Saksnummer
2021-00018

Tjenesteytere
eSKY.com
Widerøe
SAS

Klager har i det vesentlige anført

Klager og en medreisende skulle reise fra Malaga til Ålesund via Oslo og Bergen den 29.
mars 2020. Flyvningene SK6352 fra Malaga til Oslo og SK281 fra Oslo til Bergen gikk som
normalt. Flyvningen videre, WF458, fra Bergen til Ålesund ble imidlertid kansellert. Klager
anfører at de fikk beskjed om kanselleringen samme dag. Som følge av kanselleringen
ble de omrutet med ny Widerøe-flyvning dagen etter. Opprinnelig avgangstid var kl.
20.15 den 29. mars, men de ankom Ålesund først kl. 19.25 den 30. mars.

Klager stiller seg kritisk til at kanselleringen skjedde på så kort varsel og anfører at
Widerøe måtte være orientert om situasjonen med manglende personell på et tidligere
tidspunkt.

Klager krever standarderstatning på 600 euro per person i henhold til EU-forordning
261/2004 som følge av kanselleringen.

Tjenesteyterne har i det vesentlige anført
SAS har i det vesentlige anført følgende:

SAS' flyvninger i klagers bestilling gikk som normalt. Det var Widerøes flyvning WF458
som ble kansellert. Widerøe er derfor rette mottaker av klagen.

Widerøe har i det vesentlige anført følgende:

I denne perioden hadde Widerøe stor mangel på besetning som følge av covid-19-
situasjonen. Widerøe hadde store mengder av besetning i karantene, noe som førte til
mangel på besetning på en rekke flygninger. Dette gjaldt da også WF458 den 29. mars
2020. Det vises til fremlagt dokumentasjon.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Sett hen til at flyvningen hadde planlagt avreise kort tid etter nasjonale restriksjoner
ble innført på grunn av covid-19, mener nemnda at  Widerøe har sannsynliggjort at
innstillingen av WF458 skyldtes mangel på besetning som følge av covid-19-situasjonen.
Nemnda mener at selskapet har dokumentert at dette var forhold utenfor selskapets
kontroll. Klager og den medreisende ble omrutet med ny flyvning dagen etter. Klager har
etter dette ikke rett på standarderstatning for kanselleringen.

Vedtak

Transportklagenemnda kan ikke anbefale at klager gis medhold.