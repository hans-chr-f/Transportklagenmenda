Vedtak i Pakkereisenemnda

Sammendrag

Krav om prisavslag pga. at rommet var fuktig og
at det hadde en annen beliggenhet enn bestilt.

Dato
19.02.2016

Saksnummer
171/15P

Tjenesteyter
Ving Norge AS

Saken gjelder:

Krav om prisavslag pga. at rommet var fuktig og at det hadde en annen beliggenhet enn
bestilt.

Klager har i det vesentlige anført:

Klager bestilte en ukes reise for to med innkvartering i et dobbeltrom i hovedbygningen,
mot bassengområdet eller havet, på Minoa Palace Resort & Spa i Platanias, Kreta, i perioden
21.05.15 - 28.05.15.

Klager mener de fikk tildelt rom i bungalow, mens de bestilte dobbeltrom i hovedbygningen.
Ving har en annen beskrivelse av romtypene på sine nettsider enn det Minoa Palce har.
Hotellet har bekreftet at klager fikk en bungalow. På Vings nettsider kan man enten bestille
rom i hovedbygningen eller bungalow.

Klager poengterer også at dette rommet var det eneste i rekken som ikke hadde forlenget
terrasse. Det hadde de andre rommene og det utgjorde en stor forskjell, spesielt med hensyn
til soltilgang.

Klager var ikke i kontakt med Ving i løpet av ferien da de regnet med at forholdene ville bedre
seg, men klærne i skapet og i kofferten var fuktig hele ferien.

På vei hjem traff de andre gjester som også hadde bestilt dobbeltrom i hovedbygningen mot
bassengområdet eller havet. Men alle hadde fått tørre rom med mye bedre utsikt. Ingen
hadde fått lik leilighet som klager og en kommenterte at klager hadde fått en bungalow.
Gjestene som hadde vært der flere ganger med samme type bestilling, hadde aldri fått et slikt
rom som det klager ble innkvartert i. Klager mener de ikke fikk den romtypen de bestilte. I
tillegg ble klager syk to dager før de skulle hjem.

Klager synes det er merkelig at Ving påstår at byggeskikk og klimatiske forhold kan føre til at
rommene kan oppleves som fuktige. Da burde vel også gjester som bodde i tilsvarende rom
ha hatt de samme problemene med fukt. Klager hadde ikke noe sol, noe de andre gjestene
hadde på uteplassene.

Klagers rom holdt ikke høy standard med 5 vinger.

Klager krever kompensasjon.

Det vises for øvrig til klagers brev.

Ving har i det vesentlige anført:

Først etter hjemkomst informerte klager om at leiligheten var fuktig og at de så merker
etter sopp på badet. Klager tok ikke kontakt med Ving på reisemålet. Ving fikk ikke
muligheten til å hjelpe klager på stedet. Ving påpeker viktigheten av å ta kontakt med
turoperatøren både på billetten, i avreisemail, på http://www.ving.no/reklamasjoner
samt i Reisevilkårene punkt 8.2 som er gjengitt på http://www.ving.no/mangler. Der
står det bl.a.: Avhjelp:Kunden kan kreve at arrangøren avhjelper mangelen dersom
dette kan skje uten urimelig kostnad eller ulempe for ham. Avhjelpen må skje innen
rimelig tid og uten uvesentlig ulempe for kunden. Avslår kunden retting som vil
avhjelpe mangelen, eller unnlater han å reklamere til arrangøren eller arrangørens
representant der dette er mulig, slik at retting kan skje, mister han retten til ytterligere
krav. Kontakten er også viktig for å fastslå om det faktisk foreligger en mangel eller
ikke.

Etter at klager kom hjem og Ving mottok reklamasjonen, har Vings representanter inspisert
rommet sammen med hotellets ledelse. De kunne ikke se eller merke fukt. Det er ikke merker
etter sopp på badet. I Vings Reiseinformasjon, som er en del av avtalen mellom Ving og deres
kunder, gjør Ving oppmerksom på at byggeskikk og klimatiske forhold kan føre til at leiligheter
oppleves som fuktige, spesielt i områder og perioder med høy luftfuktighet. Klager fikk korrekt
romtype i henhold til beskrivelsen på Vings hjemmeside, et dobbeltrom i hovedbygningen mot
havet eller bassengområdet.

Dersom klager hadde tatt kontakt med Vings representanter på stedet, kunne de ha inspisert
rommet umiddelbart. De kunne også undersøkt muligheten for å bytte rom siden klager ikke
var tilfreds med rommet, soltilgangen og utsikten.

Ving kategoriserer Minoa Palace Resort & Spa med 5 vinger. I Vings Reiseinformasjon forklarer
de denne kategorien som «Våre beste hotell. Høy standard.» Ving måler kvaliteten på sine
hotell grundig, blant annet gjennom spørreskjema som gjestene fyller ut etter hjemkomst.
Sommersesongen 2015 får hotellet 4,7 poeng, på en skala fra 1-5 der 5 er høyeste mulige
poeng, basert på svarene til 233 gjester. Hotellet lever godt opp til denne kategoriseringen.

Det vises for øvrig til brev fra Ving.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest. Dersom manglene ikke tas opp på
reisemålet på en måte som gir turarrangøren mulighet til å avhjelpe manglene, vil man ikke nå
frem med krav om prisavslag i ettertid.

Klageren tok ikke saken opp med hotellet eller med Vings stedlige representant. Klagen ble
først fremsatt etter hjemkomst. Ving har anført at klageren fikk rom i den kategori han hadde
betalt for og at man ved inspeksjon i ettertid ikke fant fuktighet eller mugg på det rommet
klageren bodde i. Klageren har ikke fremlagt noen form for bevis, bilder etc., for at rommet
eventuelt hadde fukt eller mugg. Nemnda kan etter dette ikke se at klageren har fått et annet
produkt enn det han betalte for.

Vedtak:

Pakkereisenemnda kan ikke anbefale at det blir gitt prisavslag i dette tilfellet.

Vedtaket er enstemmig.