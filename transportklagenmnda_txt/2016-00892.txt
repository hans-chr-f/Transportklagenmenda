Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
23.06.2017

Saksnummer
2016-00892

Tjenesteytere
Primera Air

Klager har i det vesentlige anført

Klager skulle reise fra Trondheim til Funchal Madeira via Lisboa den 5. oktober 2015 kl
08.00 med flight 6F 781. Flyet skulle mellomlande i Lisboa men måtte gi opp og landet
derfor i Faro i stedet.  Passasjerene ble fraktet i buss fra Faro til Lisboa og booket om til å
fly videre til Funchal dagen etter den 6. oktober. Klager ankom bestemmelsesstedet den
6. oktober kl 07.00, 16 timer forsinket.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
Primera Air har ikke avgitt uttalelse til klager eller til nemnda.

Solia, klagers turoperatør på reisen, har til klager i det vesentlige anført:

Flight 6F 781 fra Trondheim til Funchal via Lisboa den 5. oktober 2015 ble forsinket som
følge av uvær i Lisboa. Værforholdene gjorde at det ikke var mulig å lande i Lisboa, og
flyet ble omdirigert til Faro. De reisende ble fraktet med buss til Lisboa og deretter til
Funchal.

Nemnda bemerker

Primera Air har tross oppfordring ikke avgitt uttalelse til nemnda. Nemnda treffer
derfor avgjørelsen basert på opplysningene som er fremkommet tidligere i saken, jf
transportklagenemndforskriften § 5-3 tredje ledd.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, jf EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10. 2012 (C-581/10).

Klageren og hans reisefølge (til sammen 2 personer) kom 16 timer forsinket frem til sitt
endelige bestemmelsessted. Flyselskapet Primera Air har ikke gitt noe redegjørelse eller
fremlagt dokumentasjon for årsaken til forsinkelsen. Solia har opplyst at forsinkelsen
skyldtes dårlig vær i Lisboa. Den omstendigheten at flyet landet i Faro og at passasjerene
ble busset videre til Lisboa, tyder på at det har vært dårlig vær. Denne omstendigheten
er imidlertid ikke dokumentert. 

Slik nemnda ser det har Primera Air da ikke godtgjort at forsinkelsen skyldtes en
ekstraordinær omstendighet som ikke kunne vært unngått selv om alle rimelige
tiltak var truffet. Forsinkelsen gir således rett til standarderstatning som på grunn av
reiseavstanden blir 400 euro per person.

Vedtak

Transportklagenemnda - fly anbefaler at Primera Air betaler standarderstatning til
klageren og hans reisefølge med 400 euro per person.