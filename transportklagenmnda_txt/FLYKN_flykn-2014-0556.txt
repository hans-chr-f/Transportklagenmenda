Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.

Dato
17.03.2015

Saksnummer
556/14F

Tjenesteyter
KLM

Krav om standarderstatning grunnet nektet ombordstigning.

Klager har i det vesentlige anført:

Klager skulle reise fra Trondheim til Kairo via Amsterdam den 25. november 2013 kl. 17:05
med KL14176 og KL553. Klager ble urettmessig nektet ombordstigning med begrunnelse av at
han manglet visum. Som norsk statsborger kan du kjøpe visum ved ankomst Egypt.

Klager måtte kjøpe ny billett med annet selskap dagen etter, og han fikk her reise uten
problem.

Klager krever standarderstatning for nektet ombordstigning. Videre krever han refusjon av ny
billett med annet selskap, kroner 4 683, samt refusjon av utgifter til mat, kroner 250.

Det vises for øvrig til klagers brev.

KLM har i det vesentlige anført:

Det er passasjerenes ansvar å forholde seg til gjeldende visumregler. Det stemmer ikke som
klager hevder at man ikke behøver visum for innreise til Egypt. Som norsk statsborger kan
man få innreisetillatelse til Egypt uten visum ved opphold på maksimum 14 dager.

Klager hadde en reise med opphold i over 30 dager, og ble av den grunn nektet
ombordstigning. Flyselskapene risikerer store bøter fra myndighetene i det land man feilaktig
måtte sende passasjerer til uten gyldig visum.

KLM kan på grunnlag av ovennevnte dessverre ikke imøtekomme klagers krav.

Det vises for øvrig til KLMs brev.

Nemnda bemerker:

Den reisende har selv ansvaret for å ha gyldige reisedokumenter, herunder visum. Mangler
passasjeren visum, vil han ikke komme med flyet.

Om visum til Egypt heter det på Utenriksdepartementets informasjonsside landinfo.no:

Informasjon om visum og helse i Egypt.

Nordmenn trenger visum for opphold i Egypt. Visum kan søkes på forhånd fra egyptisk
ambassade eller konsulat, eller kjøpes ved ankomst for 25 USD. Visum fra den egyptiske
ambassaden i Oslo er gyldig i en måned etter innreise, mens det man kjøper ved ankomst
er gyldig i to uker (Sharm el-Sheikh og Hurghada) eller 4 uker (Kairo). Passet må være gyldig
i minst seks måneder fra innreise. For reisende med offisielle pass må visum innhentes på
forhånd. Reisende med reisebevis for flyktninger/utlendingspass får ikke kjøpt visum på
flyplassen, og må derfor innhente visum ved den egyptiske ambassaden i Oslo på forhånd.

Klager skulle være borte mer enn fire uker og kunne således ikke kjøpe visum i Egypt. KLM var
følgelig berettiget til å avvise klager.

Klager må selv bære ansvaret for manglende visum. Nemnda finner ikke å kunne anbefale at
klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.