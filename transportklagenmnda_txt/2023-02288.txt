Vedtak i Transportklagenemnda - Fly

Sammendrag

Krav om erstatning for ødelagt koffert.

Dato
24.05.2024

Saksnummer
2023-03731

Tjenesteytere
Norwegian Air Shuttle

Klager har i det vesentlige anført

Klager reiste fra Edinburgh til Oslo med Norwegian 30. oktober 2023. Ved ankomst var
kofferten hennes ødelagt. Klager fylte PIR-rapport på flyplassen og ble bedt om å erstatte
kofferten og sende inn kvittering. Klager forteller at den opprinnelige kostet $ 245, og
erstatningskofferten kostet 2999 NOK. 

Klager krever erstatning for den ødelagte kofferten.

Tjenesteyterne har i det vesentlige anført
Norwegian har i det vesentlige anført: 

Klager reiste med Norwegians flyvning DY1641 fra Edinburgh til Oslo 30.10.2023. Ved
ankomst rapporterte de at bagasjen deres var skadet til våre representanter, og mottok
en PIR-rapport. 

Vi mottok krav om kompensasjon fra klager 31.10.23 og kundebehandleren vår svarte
10.11.23, se svar nedenfor 

«[…] We are sorry for the frustration caused by the damage of your baggage. We do our
best to ensure that your baggage arrives safe and sound on your flight, and regret that
this was not the case.

We act in accordance with international regulations pertaining to airlines’ limited liability
for damaged baggage. We operate on a depreciation basis rather than offering a ‘new
for old’ replacement. In these instances, we can cover against documentation of the age
and value of the damaged baggage, by reducing the purchased price by 20%, and 10%
for each additional year.

In this case, we will refund a total of 1944 NOK= 175 USD to your nominated account as
compensation for the damage.[…]” 

Som forklart i kundebehandlerens svar, opererer vi med fradrag for nytteverdi i stedet
for en «ny for gammel»-bag. Normalt, når det ikke foreligger dokumentasjon for den
skadde kofferten, opererer vi med maksimal kompensasjon på 50 USD. 

Klager vedla kopi av kvittering på ny koffert til prisen av 2999 NOK, og i dette tilfellet har
vi gjort et unntak og har tatt utgangspunkt i prisen for den nye kofferten ved beregning
av fradrag, samt alderen på den gamle kofferten oppgitt i PIR-rapporten. I PIR-rapporten
oppga klager at den skadde kofferten var to år gammel. Vi har derfor gjort fradrag for
20% fra innkjøpsprisen for ny koffert, samt 10% + 10% for to år. Beløpet vi refunderte
etter utregningen ovenfor er 175 USD (1944 NOK). 

Klager sendte Norwegian en andre respons med kopi på ordrebekreftelsen for den
gamle kofferten som viste ordredato, men ingen pris. Klager hevder den gamle kofferten
kostet 245 USD (2525 NOK), hvilket er mindre enn den nye kofferten de kjøpte. 

Norwegian mener vi har erstattet et rimelig beløp basert på informasjonen gitt av klager,
og anser denne saken for avsluttet.

Nemnda bemerker

Klager har etter det opplyste mottatt 1944 NOK fra flyselskapet i erstatning for den
ødelagte kofferten. Nemnda legger til grunn at Norwegian har erkjent ansvar for skaden
etter luftfartsloven § 10-18/Montrealkonvensjonen artikkel 17 nr. 2.

Spørsmålet for nemnda er erstatningssummens størrelse. 

Basert på klagers bilder av kofferten mener nemnda at det er godtgjort at kofferten ikke
kunne repareres. Klager har i PIR-rapporten opplyst at kofferten var to år gammel ved
skadetidspunktet, og har ved innsending av klage til Transportklagenemnda opplyst at
nypris på kofferten var 245 USD. Kvittering eller annen dokumentasjon for verdien er
ikke fremlagt.

Ved totalskade må erstatningen i utgangspunktet baseres på gjenanskaffelsesverdien
– det vil si det beløpet passasjeren må betale for å skaffe seg en tilsvarende koffert.
Passasjeren skal imidlertid ikke tjene på skaden, og det gjøres derfor fradrag for slitasje
og verdiforringelse ellers på den skadede gjenstanden.

Nemnda legger til grunn at nypris på kofferten utgjør 245 USD/ca. 2700 NOK. Fratrukket
verdireduksjon som følge av alder (10 % pr år, altså 20% iu dette tilfellet) gir dette en
erstatningssum på NOK 2160. Klager har allerede mottatt NOK 1944. Restbeløpet utgjør
NOK 216.

Nemnda anbefaler at Norwegian utbetaler NOK 216 i tillegg til den utbetalingen som
allerede er foretatt. 

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler Norwegian betaler NOK 216 til klager.