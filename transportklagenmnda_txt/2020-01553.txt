Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.01.2021

Saksnummer
2020-01553

Tjenesteytere
Widerøe

Klager har i det vesentlige anført

Klager (to personer) skulle reise fra Kirkenes til Tromsø den 28. februar 2020 kl 21.05
med WF919. Avgangen ble kansellert og klager ble booket om til påfølgende dag. Klager
mistet en natts forhåndsbetalt hotell i Tromsø, kroner 903.

Widerøe har dekket klagers drosjeutgifter med kroner 480. 

Klager krever standarderstatning i henhold til EU-forordning 261/2004 250 euro per
person, samt kroner 903 i hotellutgifter.

Tjenesteyterne har i det vesentlige anført
WF919 ble kansellert da kapteinen meldte seg syk like før avgang.  

Widerøe viser til fremlagt dokumentasjon som viser at det var mye standby å ta av i
Tromsø, som blir nærmeste base, men resten av crew og fly stod fast i Kirkenes og det
var begrensede muligheter for å komme seg nordover så sent på kvelden. Forsinkelsen
ville da blitt så stor at resten av crew ville gått ut på arbeidstid, som igjen ville ha gått ut
over neste dag.

Kanselleringen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Widerøe kontroll. 

Widerøe kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Widerøe har opplyst at kanselleringen av WF919 skyldtes at kapteinen meldte seg syk
rett før avgang.

Sykdom blant besetningen kan være en ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid
til annen. Flyselskapet må være forberedt på dette, og må ha en beredskapsplan for
håndtering av påregnelig sykdom. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå innstilling av en eller flere avganger.
Dette må vurderes konkret.

Widerøe har fremlagt en logg som viser at kapteinen meldte seg syk ved ankomst
Kirkenes,og kunne ikke fortsette til Tromsø. Widerøe har forklart og lagt ved
dokumentasjon på at det var ledig stand by crew i Tromsø, men at det ikke var mulig
å få disse opp så sent på kvelden. Det er ikke noe krav om at flyselskapene har
full bemanning på alle flyplasser til enhver tid for å ta høyde for forsinkelser eller
kanselleringer. 

Nemnda legger på bakgrunn av dette til grunn at selskapet har godtgjort at
kanselleringen ikke kunne vært unngått selv om alle rimelige tiltak var truffet.
Kanselleringen gir etter dette ikke rett til standarderstatning.

Klager har videre krevet refusjon av utgifter til forhåndsbetalt hotell i Tromsø. Slike
utgifter er ikke dekningsmessige etter EU-forordningen.

Nemnda mener at flyselskapet ikke kan holdes ansvarlig for disse utgiftene i medhold
av luftfartsloven § 10-20 heller, og viser til begrunnelsen for at klager ikke har rett til
standarderstatning; flyselskapet må sies å ha godtgjort at det har tatt alle forholdsregler
som med rimelighet kan kreves for å unngå tapet også i luftfartslovens og Montreal-
konvensjonens forstand. 

Klager ble booket om til ny avgang påfølgende dag, nemnda mener dette etter
forholdene er innen rimelig tid.  

Nemnda kan etter dette ikke anbefale at klager gis medhold.

Vedtak

Transportklagenemnda - fly anbefaler at klager ikke gis medhold.