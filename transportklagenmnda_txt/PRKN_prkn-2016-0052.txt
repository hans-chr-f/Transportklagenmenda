Vedtak i Pakkereisenemnda

Sammendrag

Krav om refusjon av reisens pris pga. at klager ble nektet innsjekking da hans pass ikke
var gyldig 6 måneder etter hjemkomst og at nødpass ikke var tillatt ved innreise til Egypt.

Dato
11.11.2016

Saksnummer
52/16P

Tjenesteyter
Apollo Reiser AS

Saken gjelder:

Krav om refusjon av reisens pris pga. at klager ble nektet innsjekking da hans pass ikke var
gyldig 6 måneder etter hjemkomst og at nødpass ikke var tillatt ved innreise til Egypt.

Klager har i det vesentlige anført:

Den 15. desember 2015 bestilte klager en ukes reise for seg og sin mor på 76 år med
innkvartering på Arabia Azur Resort, Hurghada, Egypt i perioden 22.12.15 - 29.12.16.

Ved innsjekkingen på Gardermoen ble klager gjort oppmerksom på at hans pass hadde
utløpsdato den 4. mai 2016, mindre enn 6 måneder etter hjemkomst. Han ble derfor nektet
utreise. Hans mor på 76 kunne få lov til å reise, men det var ikke aktuelt å la henne reise alene
grunnet alder og helse.

Klager har erkjent at det er hans feil at passet ikke var fornyet før reisen ble bestilt. Klager fikk
ikke anledning til å skaffe seg nødpass på Gardermoen.

Da klager kom hjem ringte han Den egyptiske ambassaden og fikk beskjed om at nødpass
ikke kunne benyttes lengre, etter nye regler av 30. november, som de hadde orientert
reisebransjen og UD om.

Klager har ikke mottatt e-posten som Apollo hevder de har sendt 4 dager før avreise om at
nødpass ikke er tillatt for reiser til Egypt.

Klager krever refundert reisens pris på totalt kr 9.736.

Det vises for øvrig til klagers brev.

Apollo har i det vesentlige anført:

Apollo skriver at det er beklagelig om klager fikk motstridende eller feilaktige opplysninger på
Oslo Lufthavn. Dette gir imidlertid ikke grunnlag for erstatning av tapt ferie, da man selv er
ansvarlig for å påse at sitt pass er gyldig for reise til landet man skal besøke.

Ved bestilling av reiser må man huke av at Apollos reisevilkår er lest før man kommer videre i
sin bestilling.

Under pass og visum står følgende:http://www.apollo.no/min-reise/alt-om-reisen/for-reisen/
pass-visum?freetextsearch=pas

Alle som skal ut å reise må ha gyldig pass, også spedbarn. Kontrollér at passet er gyldig under
hele reisen - som en hovedregel skal passet være gyldig i minst 6 måneder etter planlagt
hjemkomst. Du er selv ansvarlig for å sjekke at passet ditt har riktig gyldighet i forhold til det
landet du skal besøke.

«For reiser med charterfly til Cuba, Den dominikanske republikk, Egypt, Jordan, Mexico, Tyrkia
og Thailand avbestilles hjemreisen automatisk for de som ikke benytter utreisen fra Norge, da
landets myndigheter ikke tillater at man bare benytter hjemreisen.»

NB! Vi gjør oppmerksom på at nødpass ikke er tillatt for reiser til Egypt, og passet må være
gyldig i 6 måneder etter hjemkomstdato.

På UD's hjemmeside tas det forbehold om at innreisebestemmelsene kan endres på kort
varsel, og det presiseres også der at passet må være gyldig i minst seks måneder etter utreise
fra Egypt.

I desember ble det sendt en e-post til samtlige av Apollos kunder med bestilt reise til Egypt,
hvor de gir «svært viktig informasjon om pass og visum». Det er i e-posten uthevet at passet
må være gyldig i seks måneder etter hjemkomst, samt at nødpass ikke er tillatt for reiser til
Egypt.

Den 18. desember 2015 ble ovennevnte e-post sendt til klager fra Apollos trafikkavdeling
sendt til klagers e-postadresse. Apollo mottok ingen feilmelding etter at e-posten ble sendt.
Den samme e-post adressen er benyttet ved all korrespondanse med klager.

Apollo kan ikke se at det foreligger grunnlag for prisavslag.

Det vises for øvrig til brev fra Apollo.

Nemnda bemerker:

Den enkelte reisende er selv ansvarlig for å påse at reisedokumenter, slik som pass og visum
er gyldige. Det vises til arrangørens reisevilkår, som er en del av avtalen som er inngått
mellom partene.

Nemnda viser videre til Alminnelige vilkår for pakkereiser punkt 7.2 som omhandler kundens
plikter. I punkt 7.2.d) fremgår:

«Kunden plikter å kontrollere at billetter og reisedokumenter er i samsvar med bestillingen
og at navn på reisende er i samsvar med det som står i passet. Den reisende plikter å
ta med gyldig pass, eventuelle visa/helseattester, billetter, referansenummer og andre
dokumenter som måtte være nødvendig for reisen. Den reisende plikter selv å fremskaffe
slike dokumenter som måtte være nødvendige for den enkelte reise, og han plikter selv å
tegne de forsikringer han måtte føle nødvendige. Arrangøren har rett til å avvise en reisende
dersom de nødvendige dokumenter ikke er medbragt.»

Nemnda tar ikke standpunkt til om klageren har mottatt en mail med opplysninger
om endrede regler i forhold til nødpass. Slik nemnda ser det, sjekket klageren ikke sine
reisedokumenter i tide til å fornye sitt pass. Regelen om at passet ikke måtte utløpe for
tidligst dagen etter hjemkomstdato er ikke ny. Det som var nytt, var at nødpass ikke gjaldt.
At klagerens pass ikke hadde gyldighet i 6 måneder etter hjemkomstdato ble oppdaget først
i avgangshallen. Slik nemnda ser det er dette hans eget ansvar. Det er fremhevet av politiet
i de regler som er gitt for nødpass at nødpass ikke kan benyttes i alle land. UD opplyser på
sine hjemmesider at innreisebestemmelser kan endres på kort varsel. Etter nemndas syn må
klageren selv være ansvarlig for å holde seg oppdatert i forkant av en utenlandsreise.

Slik denne saken ligger an kan nemnda ikke se at klageren har krav på erstatning.

Vedtak:

Pakkereisenemnda kan ikke anbefale at klageren gis erstatning.

Vedtaket er enstemmig.