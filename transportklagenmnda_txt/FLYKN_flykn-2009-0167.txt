Vedtak i Transportklagenemnda - Fly

Sammendrag

Klager krever erstatning etter EU forordninger
grunnet kansellering samt refusjon av påførte utgifter.

Dato
20.01.2010

Saksnummer
167/09F

Tjenesteyter
Ryanair

Klager krever erstatning etter EU forordninger grunnet kansellering samt refusjon av påførte
utgifter.

Klagerne har i det vesentlige anført:

Klagernes fly 3. mars 2009 kl. 18.20 fra Oslo/Torp til London/Stansted ble kansellert pga
dårlig vær. Klagerne ble booket om til avgang kl 22.25. Denne avgangen ble kansellert etter at
piloten falt og skadet seg.

Ryanairs ansatte informerte de reisende om at de var nødt til å ta inn på hotell for natten da
neste mulige avgang var dagen etter. Vedkommende sa at passasjerene ville få dekket sine
utgifter mot kvittering.

Ryanair har i ettertid avslått å dekke klagernes utgifter til overnatting m.v. Klagerne krever
utgiftene dekket. De krever videre erstatning på 250 Euro per person i henhold til EU
forordning 261/2004.

Ryanair har i det vesentlige anført til klager:

Flyet ble kansellert pga dårlig vær. I henhold til EU-forordningen 261/2004 er flyselskapet ikke
er ansvarlige for utgifter den reisende er blitt påført, når det skyldes omstendigheter utenfor
flyselskapet kontroll.

Nemnda bemerker:

Ryanair har ikke avgitt uttalelse til nemnda. Saken vil etter dette bli avgjort på bakgrunn av de
opplysninger som fremkommer i saken, jf forskrift om klagenemnda for flypassasjerer § 5-3
(3).

Klager har anført at kanselleringen av avgangen kl 22.25 gir rett til erstatning etter EU
forordningen. Ryanair har ikke kommentert denne kanselleringen. Ryanair har følgelig
ikke godtgjort at kanselleringen skyldtes ekstraordinære omstendigheter som ikke kunne
vært unngått selv om alle rimelige tiltak var truffet. Ryanair er følgelig pliktig til å betale en
standarderstatning på 250 Euro per person.

I henhold til EU forordningens artikkel 5 jf artikkel 9 plikter Ryanair i tillegg å dekke klagernes
dokumenterte utgifter til hotell og mat samt to telefonsamtaler. Nemnda bemerker i denne
forbindelse at passasjerenes rett til forpleining er uavhengig av grunnen til forsinkelsen.

Det er således uriktig når Ryanair hevder at de ikke er ansvarlige for utgifter den reisende er
blitt påført, når det skyldes omstendigheter utenfor flyselskapet kontroll.

Vedtak:

Flyklagenemnda anbefaler at klagerne gis en erstatning på 250 Euro per person samt
erstatning for utgifter til mat, hotell og to telefonsamtaler.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Vibeke Krogh Erikstad, Norwegian Air Shuttle ASA

Anniken Wallin, Austrian Airlines