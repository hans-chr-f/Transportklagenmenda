Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
13.08.2018

Saksnummer
2017-02687

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1336 fra Stavanger (SVG) til London -
Gatwick (LGW) 17. juli 2017. Flyvningen ble kansellert, og klager har på denne bakgrunn
fremsatt krav om standardkompensasjon i henhold til EU-forordning 261/2004 på 250
euro.

Tjenesteyterne har i det vesentlige anført
Norwegians flyvning DY1336 fra Stavanger til London 17. juli 2017 ble kansellert som
følge av at hovedrullebanen ved London Gatwick var stengt. Et Air Canada-fly hadde
et uhell ved take off hvor det ene flyhjulet eksploderte, og rullebanen ble stengt etter
hendelsen. Dette medførte store forsinkelser ved flyplassen, som igjen forårsaket at
Norwegians personale måtte overholde sin lovpålagte hviletid. Flyvningen ble til slutt
kansellert. Passasjerene ble tilbudt forpleining i henhold til EU-forordning 261/2004, og
ble booket om til ny flyvning neste dag. 

Flyselskapene har ingen kontroll over restriksjoner i luftrommet, og kan ikke påvirke
slike avgjørelser. Når det foreligger restriksjoner i luftrommet eller ved rullebanene, må
flyvningene bli kansellert eller forsinket. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
kanselleringen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav.

Nemnda bemerker

Norwegians flyvning DY1336 fra Stavanger til London 17. juli 2017 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

På bakgrunn av den fremlagte dokumentasjonen, legger nemnda til grunn at
kanselleringen skyldtes at et dekk eksploderte under take-off for et Air Canada-fly.
Hovedrullebanen måtte stenges, noe som igjen ga store følgeforsinkelser for alle
flyselskap som opererte fra London denne dagen. Nemnda mener at dette må anses
som ekstraordinære omstendigheter i forordningens forstand. Nemnda kan heller ikke
se at kanselleringen som følge av hendelsen kunne vært unngått selv om alle rimelige
tiltak var truffet.

Nemnda kan derfor ikke se at klager har krav på standarderstatning etter forordningen.

Vedtak

Transportklagenemnda – fly anbefaler ikke at klager gis medhold.