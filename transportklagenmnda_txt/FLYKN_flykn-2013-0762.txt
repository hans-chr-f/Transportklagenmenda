Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
27.05.2014

Saksnummer
762/13F

Tjenesteyter
Estonian Air

Klager har i det vesentlige anført:

Klager skulle reise fra Oslo til Tallinn den 3. mai 2013 kl. 10:25 med OV134. Flyet ble kansellert,
og klager ble booket om til kl. 19:00 via København. Klager ankom Tallinn nesten 12 timer
senere enn opprinnelig reiseplan.

Det ble ikke utdelt mat i ventetiden, og klager mistet en hel feriedag i Estland.

Klager krever standarderstatning, 250 euro per person i henhold til EU-forordning 261/2004.

Det vises for øvrig til klagers brev.

Estonian Air har ikke avgitt uttalelse til nemnda. Til klager har selskapet i det
vesentlige anført:

OV134 ble dessverre kansellert som følge av teknisk feil.

Det ble tilbudt «welfare in relation to the waiting time».

Estonian Air kan på grunnlag av årsaken til hendelsen ikke imøtekomme klagers krav om
standarderstatning.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Estonian Air ved nemndas e-post av 25. oktober 2013 med frist til 6.
desember 2013 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Estonian Air har ikke avgitt uttalelse til nemnda. Nemndas avgjørelse treffes på bakgrunn av
de foreliggende opplysninger.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Estonian Air har til klager opplyst at kanselleringen skyldtes en teknisk svikt. Flyselskapet må
etter nemndas vurdering i utgangspunktet bære ansvaret ved teknisk svikt. Det er flyselskapet
som har størst mulighet til å påvirke og forhindre at teknisk svikt oppstår. Også preventive
hensyn taler for at flyselskapet som hovedregel må bære ansvaret ved teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Estonian Air har ikke fremlagt dokumentasjon om feilen. Selskapet har heller ikke
gitt nærmere opplysninger om feilen ut over at «EICAS flight control system gave an
error». Estonian Air har således ikke godtgjort at innstillingen skyldtes en ekstraordinær
omstendighet som ikke kunne vært unngått selv om alle rimelige tiltak var truffet. Det gir rett
til en standarderstatning etter EU-forordningen. Nemnda anbefaler at Estonian Air utbetaler
en erstatning på 250 euro per person.

Klagerne ble omrutet og ankom Tallin nær 12 timer forsinket. Estonian Air pliktet i
den foreliggende situasjon å tilby måltider og forfriskninger som står i rimelig forhold
til ventetiden. Klager opplyser at de ikke ble tilbudt dette, og nemnda legger klagers
opplysninger til grunn. Nemnda anbefaler at Estonian Air erstatter klagernes utgifter til mat
og forfriskninger (ikke alkohol).

Vedtak:

Transportklagenemnda - fly anbefaler at Estonian Air utbetaler en standarderstatning på 250
euro per person. Nemnda anbefaler videre at Estonian Air erstatter klagernes utgifter til mat
og forfriskninger.

Vedtaket var enstemmig.