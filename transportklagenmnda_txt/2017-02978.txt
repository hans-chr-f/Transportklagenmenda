Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende billett.

Dato
19.01.2018

Saksnummer
2017-02978

Tjenesteytere
Ruter

Klager har i det vesentlige anført

Klager krever frafall av ilagt gebyr som følge av manglende billett. 

Klager viser til at han ikke rakk å kjøpe billett før ombordstigning på bussen, men at han
i møte med kontrollør informerte om at han skulle kjøpe billett. Kontrolløren bekreftet at
det gikk fint. Klager viste deretter frem billetten han kjøpte på stedet. 

Da klager satte seg ned ble han bedt om å vise legitimasjon. Klager hevder at
kontrolløren sa at han ønsket å se om klager tidligere var ilagt gebyr. Kontrolløren ba
deretter om adressen og hans signatur. Klager viser til at han skrev under med den
oppfatning av at problemet var løst, og at kontrolløren hadde godkjent at han ikke hadde
blitt tatt i kontroll tidligere. Det var først da klager var på vei av bussen at han oppdager
at kvitteringen faktisk var et gebyr. 

På det grunnlag mener klager at kontrolløren har krenket hans personopplysningsvern.
Dette ved at kontrolløren lokket han til å utlevere sin legitimasjon med den hensikt
å ilegge han et gebyr. Videre understreker klager at Ruter, i stedet for å si at de
ikke kjenner igjen hans fremstilling av kontrollsituasjonen, burde forhøre seg med
kontrolløren om klagers gjengivelse av situasjonen faktisk stemmer. 

Klager krever derfor at Ruter frafaller det ilagte gebyret.

Tjenesteyterne har i det vesentlige anført
Ruter viser til henvendelse fra klager angående gebyr han ble ilagt på bussen 12.
november 2017. Klager ble ilagt gebyr fordi han hadde kjøpt billetten for sent. 

Kontrollen gikk på bussen ved Sagene. Klager kom på ved Bjølsen. Ifølge sanntiden kjører
bussen fra Bjølsen kl. 21:16:28. Ruter viser her til vedlagt dokumentasjon. Billetten til
klager er kjøpt kl. 21:16:54. Billetten må være kjøpt og betalt før man går ombord, og
gebyret er således korrekt ilagt. 

I følge kontrollør så forsøker klager å gå av bussen igjen da han kom ombord og
oppdaget kontrollørene, noe som tyder på at klager var klar over at han ikke hadde
gyldig billett. 

Når man blir stoppet i kontroll uten gyldig billett så blir en ilagt et gebyr, og du får et
tilbud om å betale på stedet eller å motta et gebyr som betales i ettertid. Velges det
siste vil kontrolløren spørre om legitimasjon. Det er frivillig å fremvise legitimasjon.
Kontrolløren vil deretter notere personalia fra legitimasjonen, og passasjeren må signere
på at opplysningene som er gitt er korrekt. 

Ruter kjenner ikke igjen den fremstillingen som klager gir av kontrollsituasjonen, og kan
heller ikke se noen grunn til at klager skal slippe dette gebyret. Ruters avgjørelse står
derfor fast og gebyret opprettholdes.

Nemnda bemerker

Klager ble ilagt gebyr på busslinje 37 ved Sagene den 12. november 2017 på det grunnlag
at han kjøpte billett for sent. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda legger avgjørende vekt på at klager har erkjent at han gikk på bussen uten
å ha kjøpt billett.  Vilkårene for å ilegge gebyr var dermed til stede. Av hensyn til
kontrollbehovet er det nødvendig å ha en konsekvent praksis da passasjerer har ulike
forklaringer på hvorfor billett ikke er kjøpt. 

Nemnda bemerker at klagers fremstilling av kontrollsituasjonen  samsvarer dårlig med
det som går fram av kontrollørens rapport.

I rapporten er notert følgende: "For sent kjøp av mobilbillett. Kom ombord satte seg ned.
Så kontrollør og prøvde å gå av igjen."

Etter nemndas syn er det lite sannsynlig at kontrolløren først ga inntrykk av at det ikke
ville bli ilagt gebyr. 

For øvrig bemerkes at reisende har plikt til å oppgi personalia ved ileggelse av
gebyr(tilleggsavgift), jf Ruters transportvilkår pkt. 6.2.

Nemnda vurderer kun gebyrsituasjonen for klager og har ikke grunnlag for å vurdere
forskjellsbehandling i forhold til andre reisende.

Nemnda finner etter en samlet vurdering ikke grunnlag for å anbefale at gebyret
frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.