Vedtak i Transportklagenemnda - Fly

Sammendrag

Krav om refusjon da reisen ikke kunne gjennomføres grunnet covid-19 pandemien.

Dato
26.04.2021

Saksnummer
2020-02094

Tjenesteytere
Wizz Air

Klager har i det vesentlige anført

Klager med reisefølge (4 personer) skulle reise fra Oslo til Budapest den 1. juli 2020 med
W62418. Klager er bosatt i Slovenia og i denne perioden så hadde Slovenia og Norge
reiserestriksjoner på grunn av covid-19 pandemien. Billetter med et annet flyselskap de
hadde fra Budapest til Oslo og Oslo til Tromsø har de fått refundert.

Klager ber om refusjon av flybillettene, NOK 2022 og NOK 998.

Tjenesteyterne har i det vesentlige anført
Wizz Air har lagt med en dokumentasjon på at denne flyvningen opererte som normalt
den 1. juli 2020. Det var en mindre forsinkelse på flyvningen, men det utløser ingen rett
til erstatning. 

Klager ble kontaktet den 28. juni 2020 om potensielt reiseforbud eller krav til ytterligere
tiltak med hensyn til Covid-19 pandemien. Wizz Air viser til vedlegg som er lagt ved
saken. Her viser de til at e-post er sendt ut automatisk. Mailen er om flyreiser som kan bli
berørt på grunn av pandemien. 

Wizz Air forklarer at klager hadde bestemt seg for ikke å benytte denne flyvningen.
Flyselskapet viser til sine vilkår, 6.5.2:
«If You cancel Your reservation within fourteen (14) days prior to the scheduled time
of departure of Your flight, You will be refunded the amount of the Total Fare after
deduction of the Fee for Other Services and the Seat Protection Fee.»

Wizz Air viser til sine beregninger og de kan utbetale NOK 212 tilbake til klagers
kredittkort.

Nemnda bemerker

Nemnda legger til grunn at årsaken til at klager ikke kunne benytte seg av sine flybilletter
var reiserestriksjoner i forbindelse med covid-19. Videre legger nemnda til grunn at
klager selv kansellerte billettene sine, og at flyvningen til Wizz Air gikk som normalt.

EU-forordning 261/2004 gjelder passasjerers minimumsrettigheter når de nektes
ombordstigning mot sin vilje, en flyvning innstilles eller en flyvning er forsinket. Av
EU-kommisjonens veileder for passasjerrettigheter i lys av Covid-19 situasjonen
fremkommer det at forordningen ikke regulerer tilfellene der det er den reisende som
avbestiller reisen, og at det i disse tilfellene er flyselskapets alminnelige billettvilkår som
gjelder. Dette gjelder selv om klager i praksis var nødt til å kansellere billettene grunnet
innreiserestriksjoner.

Forholdet må vurderes i lys alminnelig avtalerett og Wizz Airs billettvilkår.

Wizz Air har fremlagt oversikt over kalkuleringen av klagers refusjon etter deres
befordringsvilkår, som stadfester at klager har rett på 212 NOK etter å ha trukket fra et
håndteringsgebyr og gjort fratrekk for ekstratjenester. Dette er også tilbudt av Wizz Air.

Nemnda mener at det ikke er urimelig at klager ikke får refundert flybillettene fullt ut.
Terskelen for å sette til side en avtale som urimelig etter avtaleloven § 36 er meget høy,
og det er normalt ikke urimelig at flyselskap ikke refunderer billettpriser med mindre
billettvilkårene gir rett på slik refusjon. I dette tilfellet er hensynet til forutberegnelighet
for flyselskapene også viktig, og det er alminnelig akseptert at flyselskapene har ulike
billettyper med ulike priser ut fra blant annet refusjonsgraden ved avbestilling. 

Klager oppfordres til å kontakte sin reiseforsikring for en vurdering av om refusjon av
billettutgiftene er dekket av denne.

Vedtak

Transportklagenemnda anbefaler at Wizz Air refunderer de refunderbare 212 NOK
hvis dette ikke allerede er gjort. Utover dette kan ikke nemnda anbefale at klager gis
medhold.