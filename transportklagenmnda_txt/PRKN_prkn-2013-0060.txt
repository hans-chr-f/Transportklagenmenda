Vedtak i Pakkereisenemnda

Sammendrag

Saken gjelder uspesifisert reise, Tenerife.

Dato
03.09.2013

Saksnummer
60/13P

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 2

Reisens pris: 3.565,-

Tidsrom: 030313 - 100313

Reisemål: Tenerife

Saken gjelder:

Saken gjelder uspesifisert reise, Tenerife.

Klager anfører at det ikke var noe matservering eller restaurant på hotellet da de
ankom sent om kvelden. Rommet måtte de lete seg frem til i skumle, mørklagte og
smale trapper. Frokost kunne de få neste dag ved pool-baren, men da regnet slik at de
ikke kunne spise ute. Hotellet var ellers lugubert - gardinene hang skjevt, gulvlampe
med skjermen nedover lampefoten, ikke brødfjel på kjøkkenet, vifta over ovnen full av
fett. Klager kunne ikke bo der og aksepterte et tilbud om bytte av hotell mot å betale €
450. Hun krever noe av dette refundert.

Apollo har anført at for uspesifiserte reiser er det ikke lovet at bostedet har restaurant
eller mulighet for å kjøpe måltider. Heller ikke kan det forventes spesiell beliggenhet f
eks i forhold til restauranter.

Apollo har ellers henvist til sine reisebetingelser.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen.
Opplysninger og informasjon som fremgår av kataloger eller på nettet er en del av avtalen.
Mangler kan gi grunnlag for prisavslag.

Det fremgår av Apollos informasjon om uspesifiserte reiser at slike reiser ikke er en vanlig
pakkereise som er rabattert, men et tilbud til den som ikke stiller krav til bosted. Det
fremgår videre av reisevilkårene for slike reiser at kunden må regne med å bli innkvartert på
reisemålets enkleste bosted og at det kan være på steder som ikke er presentert i katalogen.
Måltider og renhold under oppholdet er ikke inkludert. Man har ikke krav på å få bytte bosted,
og hvis det kan ordnes, må prisdifferansen betales. Klager hadde i dette tilfelle bestilt en
1-roms uspesifisert leilighet for 2 personer. Det fikk hun, og det er ikke sannsynliggjort at
leiligheten avvek fra det hun etter Apollos reisevilkår måtte forvente ved uspesifiserte reiser

Vedtak:

Reklamasjonsnemnda kan ikke anbefale prisavslag.

Vedtaket var enstemmig.