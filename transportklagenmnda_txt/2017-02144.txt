Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
25.06.2018

Saksnummer
2017-02144

Tjenesteytere
TUI Norge AS

Klager har i det vesentlige anført

Klager reiste med Freebirds flyvning FHY449 fra Antalya (AYT) til Bergen (BGO) 16. juli
2017 kl. 15.50, med planlagt ankomsttid kl. 19.25. Flyvningen ble forsinket med mer
enn tre timer, og klager har på dette grunnlag fremsatt krav om standardkompensasjon
i henhold til EU-forordning 261/2004 på 400 euro pr. person, totalt 1 200 euro for tre
passasjerer.

Tjenesteyterne har i det vesentlige anført
Freebirds Airlines flyvning FHY449 fra Antalya til Bergen 16. juli 2017 var forsinket med
fire timer og 17 minutter ved ankomst. Forsinkelsen oppstod som følge av at flymaskinen
hadde kollidert med en fugl på forutgående flyvning. TUI viser til klagers fremlagte
dokumentasjon vedrørende forsinkelsen. 

Selskapet anfører at det ikke er vanlig at flyselskapene har ekstra flymaskiner tilgjengelig
rundt på de ulike flyplassene. De fleste maskinene er i planlagt trafikk. 

TUI anfører at kollisjon med fugl utgjør en slik ekstraordinær omstendighet som fritar
flyselskapene for sitt erstatningsansvar etter EU-forordning 261/2004, og at forsinkelsen
ikke kunne vært unngått selv om alle rimelige tiltak ble truffet. Selskapet avviser på dette
grunnlag klagers krav om standardkompensasjon.

Nemnda bemerker

Freebirds flyvning FHY449 fra Antalya til Bergen 16. juli 2017 var ved ankomst fire timer
og sytten minutter forsinket.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Teknisk feil er som utgangspunkt ikke en ekstraordinær omstendighet i forordningens
forstand.

Kollisjon med fugl er imidlertid en ekstraordinær omstendighet i forordningens forstand,
jf EU-domstolens avgjørelse i saken Peskova med flere av 04.05.2017 (C-315/15) avsnitt
26. 

Nemnda har i etterkant av EU-domstolens dom bedt Luftfartstilsynet gi en generell
kommentar om hva som teknisk sett kan forventes av tiltak fra flyselskapenes side for
å unngå kollisjon med fugl. I en uttalelse av 14. september 2017 fra Luftfartstilsynet
fremgår det at besetningen trenes på håndtering av kollisjoner med fugl om det skjer
i lufta, samt på teknisk ivaretakelse på bakken. På forhånd får pilotene informasjon
om fugletetthet på og omkring rullebane og i inn- og utflyvingsområdet. Det fremgår
videre av uttalelsen, med videre henvisning til uttalelse fra Luftdyktighetsseksjonen, at
det er umulig å unngå at kollisjoner med fugl skjer. Det er ingen tekniske metoder eller
innretninger som kan fjerne risiko for dette, og flyplassoperatøren er den enhet som
kan ha en viss kontroll gjennom skremsler, eksterminering eller stengning av flyplass.
Luftfartstilsynet vurderer at kollisjon med fugl er et fenomen som må sidestilles med
værforhold. 

I nærværende tilfelle har selskapet fremlagt en rapport som viser at flyvningen FHY853
ble rammet av birdstrike, noe som fikk konsekvenser for FHY854. Nemnda kan derimot
ikke se hvordan dette påvirket klagers flyvning FHY449 (dagen etter) da det ikke er
fremlagt noen dokumentasjon som underbygger selskapets forklaring.
Selskapet kan dermed etter nemndas syn ikke anses for å ha godtgjort  at forsinkelsen
skyldtes en ekstraordinær omstendighet som ikke kunne vært unngått.

Nemnda anbefaler at klager gis medhold i sitt krav.

Vedtak

Transportklagenemnda - fly anbefaler at Freebird Airlines betaler 400 euro pr. person,
totalt 1 200 euro for tre passasjerer, til klager.