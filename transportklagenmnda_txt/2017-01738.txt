Vedtak i Transportklagenemnda - Sjø

Sammendrag

Krav om annullering av bøteleggelse grunnet manglende billett.

Dato
19.09.2017

Saksnummer
2017-01738

Tjenesteytere
Norled AS

Klager har i det vesentlige anført

Klager reiste fra Tau til Stavanger for første gang. Klager fant ingen informasjon om
betaling før hun kjørte ombord på fergen så hun antok at det ville skje på båten / ved
ankomst til Stavanger eller at det foregikk automatisk (autopass). 

Klager valgte å holde seg i bilen under overfarten da hunden hennes ikke er fergevant.
Hun kunne ikke se noen informasjon om at man skulle forlate bilen.

Det ankommer en person til bilen og klager finner frem sin lommebok. Det var
billettkontroll og klager ble da ilagt bot for manglende billett. Kontrolløren forklarte
til klager at det hadde blitt annonsert over høytaleranlegget at man skulle oppsøke
billettsalg. Dette hadde ikke klager fått med seg gjennom lukkede dører og fergedur.
Klager spurte om å få kjøpe billett, noe han ikke fikk. Ved andre ferger som klager har
reist med så har andre betalingssystemer foreligget og disse ha vært mer innlysende.

Klager krever å få annullert beløpet på kr. 2000 som er boten for manglende billett, men
ønsker å få muligheten til å betale for den opprinnelige billettpris til normaltakst slik
anmodet på fergen.

Tjenesteyterne har i det vesentlige anført
Norled forklarer at det er den reisende sitt ansvar å søke og løse billett på ferje. 

På ferjene er der oppslått informasjon på bildekk at en skal løse billett på billettkontor i
salongen. For at alle skal få informasjon blir det ropt opp på PA anlegget at de som ikke
har fått løst billett må komme til billettkontoret. 

Norled mener klager har vært passiv med å finne ut hvordan en skal løse billett. Hunden
kan en ta med seg til billettkontoret. Volum på PA anlegget blir testet hver morgen og en
ekstra sjekk før billettkontroll da dette ofte blir tema på klagene.  Norled kan være enig
med klager at dette er gammeldags men ut ifra de nye kontraktene så skal de gå over på
Auto pass. Det vises til egen prosedyre på hvordan en selger billetter og kontroll, dette er
også oppslått på ferjen. 

Norled kan ikke imøtekomme klagers krav.

Nemnda bemerker

Klager ble ved billettkontroll på ferjen fra Tau til Stavanger den 21. juli 2017 ilagt gebyr da
hun ikke hadde kjøpt billett. 

Nemnda bemerker at passasjerer selv har et ansvar for å få kjøpt billett. 

Norled har gjennom oppslag på bildekket opplyst at billettsalg skjer fra billettkontoret
og at det er den reisendes ansvar å kjøpe billett, at det vil bli varslet over høyttaler om
at billett må kjøpes straks, og at den reisende uten billett eller kvittering vil bli ilagt
straffetakst i tillegg til ordinær billett.

Nemnda legger til grunn klagers forklaring om at hun kjørte ombord på fergen og ble
sittende i bilen helt til kontrolløren kom. 

Hun hadde reist med flere ferger på Vestlandet og var klar over at det var forskjellige
betalingssystemer. 

Etter nemndas syn var klager helt passiv i forhold til å få kjøpt billett og må ta risikoen for
å måtte betale gebyr for ikke å ha kjøpt billett. 

Ut fra de foreliggende opplysninger synes det lite sannsynlig at beskjeder over
høyttaleren ikke kunne høres. Dersom man ikke fikk med seg en beskjed, har man også
en oppfordring til å undersøke nærmere når man sitter i en lukket bil. 

Nemnda finner etter en samlet vurdering ikke grunnlag for å anbefale at gebyret
frafalles.

Vedtak

Transportklagenemnda Sjø finner ikke å kunne anbefale at klager gis medhold. 

Vedtaket er enstemmig.