Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
01.12.2020

Saksnummer
2020-01367

Tjenesteytere
Air Canada
SAS

Klager har i det vesentlige anført

Klager reiste fra Minneapolis til Oslo via Toronto og London den 23. februar 2020 med Air
Canada og SAS.  Klager hadde innsjekket koffert. Kofferten ble imidlertid stående igjen i
Toronto og ettersendt. Da klager mottok kofferten den  var låsen klippet av. Kofferten var
ca 3-4 år gammel og lite brukt. Klager krever kofferten erstattet til en sum av 1400 NOK. 

Saken ble først meldt til Air Canada. De fikk da beskjed om at de måtte ta det med SAS
som var det siste selskapet i reiseruten. Dette fikk de beskjed om fire uker etter de
hadde klagd til Air Canada. Klager meldte da saken inn til SAS som avviste henne med
at hun hadde klaget for sent. Pga. sent svar fra Air Canada hadde ikke klager mulighet
til å overholde fristen. Klager fant det naturlig å først melde inn saken til flyselskapet
hvor reisen var bestilt og som var skyld i forsinkelsen. Før dette ble saken meldt til
forsikringsselskapet som sa hun måtte melde det til flyselskapet.

Tjenesteyterne har i det vesentlige anført
Saken ble sendt for tilsvar til både Air Canada og SAS. 

Air Canada har anført følgende:

Air Canada sendte en mail til klager den 1. april og det vises til denne (vedlagt i
saksdokumentene). I mailen oppgis det at i tilfeller hvor en passasjer reiser med mer
enn ett flyselskap, så er det fraktføreren som frakter passasjeren til endelig destinasjon
som håndterer bagasjekravet på vegne av alle involvert.  Denne håndteringsmåten er
en fordel både for flyselskapene og passasjerene, da en unngår dobbeltbehandling.
Prosedyren ble utviklet gjennom en industriavtale og gjelder uavhengig av hvor
problemet oppstod eller hvilket flyselskap som til slutt vil bære noen utgifter.  Ettersom

SAS var den siste fraktføreren på denne turen bør klager kontakte SAS.  Ettersom klagen
ble sendt til SAS er det SAS som skal håndtere denne klagen. 

Til klager har SAS anført at klagen kom inn for sent. I sitt tilsvar til nemnda har SAS har
anført følgende:

Klager krever refundert kostnader for ødelagt koffert. Bakgrunnen for kravet er at
hennes koffert ble klippet opp av grensemyndighetene i Canada. Klager hevder å ha
vært i kontakt med både forsikringsselskap og Air Canada der hun begge steder har fått
avslag.

SAS anfører at det heller ikke kan være flyselskapet som skal refundere en slik skade.
Åpningen av kofferten har foregått på flyplassen i Toronto, der SAS overhode ikke har
noen kontroll over hva grensemyndighetene foretar seg, eller hva som eventuelt har vært
årsaken til at myndighetene i dette tilfellet har åpnet kofferten. Kofferten er på dette
tidspunktet heller ikke i flyselskapets varetekt, som i seg selv må være ansvarsbefriende,
jf. luftfartsloven § 10-18 første ledd.

I denne sak, hvor det ikke er tvil om at det er grensemyndighetene som har åpnet
kofferten, må ansvaret for eventuelle skader primært ligge hos de myndigheter som har
ødelagt kofferten. Det vil imidlertid være svært vanskelig å holde grensemyndigheter
ansvarlige for noe slikt - da de etter canadisk lov har rett til å foreta et slikt søk - og det
må derfor være klagers forsikringsselskap som må antas å være nærmest til å bære et
slikt tap.

Nemnda bemerker

Det følger av luftfartsloven § 10-18 at fraktfører i utgangspunktet er ansvarlig for skader
på reisegods som ble forårsaket mens godset var i fraktførerens varetekt.

Mottas innskrevet reisegods uten klage fra mottakerens side, formodes reisegodset å
være utlevert i god stand om ikke annet blir godtgjort, jf. luftfartsloven § 10-26 første
ledd. Er godset skadd eller delvis tapt, må mottakeren klage om det til fraktføreren
«umiddelbart etter at skaden eller tapet oppdages, og senest innen 7 dager for
innskrevet reisegods og 14 dager for gods, regnet fra mottakelsen», jf § 10-26 andre ledd.

Klagers bagasje er «innskrevet reisegods». Regelen er da at en må klage innen syv
dager fra en mottar reisegodset. Klager landet i Oslo mandag den 24. februar. Hun har
forklart at hun fikk den levert ett døgn senere, noe som blir tirsdag den 25. februar 2020.
Skriftlig klage vedrørende skaden ble levert til Air Canada den 3. mars 2020, akkurat
innen fristen på syv dager. 

Air Canada har anført at klagen må rettes mot SAS som siste fraktfører. Nemnda mener
at begge flyselskaper regnes som fraktførere, jf. luftfartsloven § 10-32. Kravet kan
rettes mot begge. Det vises videre til Montrealkonvensjonen artikkel 36 nr. 3, hvor det
fremgår at krav kan reises både mot første og siste fraktfører, og at begge fraktførere er
solidarisk ansvarlig for tapet.  Fraktfører har ikke anledning til å fraskrive seg ansvaret, jf.
luftfartsloven § 10-22/Montrealkonvensjonen artikkel 26.

Nemnda mener klagen på ødelagt bagasje med dette er levert rettidig til Air Canada. 

Nemnda finner det i tillegg sannsynliggjort at skaden oppstod under flyselskapets
varetekt. Klager har lastet opp bilde av PIR-rapport på savnet bagasje på flyplassen, og i
tillegg en lapp fra grensemyndighetene om at bagasjen ble åpnet. På lappen står det at
kofferten ble åpnet av en representant fra flyselskapet og fremvist til grensekontrollen
for inspeksjon. Nemnda legger til grunn, basert på bildene, at låsen på kofferten var TSA-
godkjent og kunne åpnes av flyselskapet. 

Nemnda mener på bakgrunn av dette at Air Canada er ansvarlig for klagers økonomiske
tap. 

Nemnda bemerker at de fremlagte bildene og klagers beskrivelser tilsier at det kun er
låsen på kofferten som er ødelagt, og at kofferten for øvrig er i samme stand som den
var før reisen. 

Nemnda mener at klagers økonomiske tap tilsvarer å kjøpe en ny TSA godkjent hengelås.
Disse har en pris på maksimalt 200 kroner, og nemnda anbefaler derfor at Air Canada
utbetaler 200 kroner til klager. 

Saken er behandlet med én forbrukerrepresentant i medhold av
transportklagenemndforskriften § 5-5(5).

Vedtak

Transportklagenemnda-fly anbefaler at Air Canada utbetaler 200 kroner til klager.