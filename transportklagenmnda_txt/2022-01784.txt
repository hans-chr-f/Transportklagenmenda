Vedtak i Transportklagenemnda - Fly

Sammendrag

Krav om standarderstatning, og at refusjon av billetter utbetales i kontanter.

Dato
24.01.2023

Saksnummer
2022-01784

Tjenesteytere
SAS

Klager har i det vesentlige anført

Fire personer skulle reise tur-retur med SAS fra Trondheim til New York med avreise 18.
juli og retur 8. august 2022. Klager mottok melding om kansellering den 17. juli. Klager
ble gitt informasjon om sine rettigheter i forbindelse med kanselleringen, men ble ikke
omrutet.

Klager krever standarderstatning og at refusjon av billettenes pålydende utbetales i
kontanter, og ikke i form av voucher.

Tjenesteyterne har i det vesentlige anført
SAS har ikke inngitt tilsvar til nemnda.

Til klager har SAS tilbudt refusjon av billettene i form av voucher.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har ikke levert inn tilsvar i saken.

Nemnda legger med dette klagers opplysninger til grunn om at hennes utreise og
returreise med SAS ble kansellert, og at hun ble informert om dette den 17. juli 2022. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 jf. artikkel 7. 

Nemnda finner ikke at SAS har sannsynliggjort at kanselleringene skyldtes
ekstraordinære omstendigheter som ikke kunne vært unngått selv om alle rimelige
tiltak var truffet. Kanselleringen av utreisen ble meddelt dagen før planlagt avgangstid.
Nemnda mener med dette klager med reisefølge har rett på 600 EUR per person (totalt
2400 EUR) for kanselleringen av utreisen. I og med at det var over to uker til returreisen
har klager ikke rett på standarderstatning for denne kanselleringen, jf. EU-forordning
261/2004 artikkel 5 punkt 1 bokstav c) i). 

Klager har i tillegg krevd full refusjon av bookingen. Ved fly kansellering har en rett på full
refusjon av reisen i henhold til EU-forordning 261/2004 artikkel 8.

Klager har krevd refusjon i form av penger.

Refusjon etter forordningens artikkel 8 nummer 1 bokstav a gjelder «hele billettprisen».
I et tilfelle der den reisende har kjøpt billetten med poeng eller andre former for
verdikuponger, har nemnda i saker som FLYKN-2020-3194 og FLYKN-2020-3434 lagt til
grunn at «hele billettprisen» blir refundert dersom refusjonen skjer på samme måte som
den opprinnelige betalingen skjer. Poeng eller verdikuponger brukt på billettkjøp kan
således ikke kreves refundert i penger. Dette kan sammenlignes med valuta, der den
reisende ikke kan kreve refusjon i annen valuta enn opprinnelig benyttet.

Utgangspunktet er dermed at SAS har refundert hele billettprisen når de har refundert
beløpet klager betalte med verdikuponger tilbake til verdikupongene. Nemnda har sett
på klagers fremlagte billetter, og forstår det som at billettene ble betalt med vouchere.
Nemnda kan med dette ikke se at klager med reisefølge har rett på noen ytterligere
refusjon en voucherne de ble meddelt informasjon om den 28. august 2022.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler 600 EUR i standarderstatning per
person (totalt 2400 EUR). Utover dette anbefales det ikke at klager gis medhold.