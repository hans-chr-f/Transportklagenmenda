Vedtak i Pakkereisenemnda

Sammendrag

Krav om kompensasjon i forbindelse med forsinkelse.

Dato
22.01.2019

Saksnummer
2018-03111

Tjenesteytere
Ving Norge AS

Klager har i det vesentlige anført

Klager bestilte en pakkereise for tre personer med innkvartering på Rhodos i perioden
29.07.2018 - 05.08.2018. Totalpris kr. 18.035.

Flyet som skulle lande på Rhodos flyplass 29.07.2018 kl. 23.10, ble omdirigert til Dalaman
Flyplass i Tyrkia grunnet dataproblemer ved Rhodos flyplass. Klager brukte 19 timer på
en tur som egentlig skulle ta 4 - 5 timer. 

Klager ankom hotellet på Rhodos først kl. 18.30 den 30.07.2018. Opprinnelig ankomst
hotellet ca. kl. 24.00 den 29.07.2018.

Klager har fått refundert kr. 2.448 som skal deles på tre personer. Klager har ikke
fremsatt noe krav, men mener denne summen er alt for liten i forhold den usikkerheten
de opplevde. En stor del av klagers ferie ble ødelagt grunnet venting, usikkerhet og lite
informasjon på Dalaman flyplass i Tyrkia. 

Det vises for øvrig til korrespondanse fra klager.

Tjenesteyterne har i det vesentlige anført
Forsinkelsen til Rhodos skyldes at det var problemer med innsjekkingssystemet på 14
greske flyplasser og hvorav Rhodos ble hardest rammet og ingen fly kunne lette eller
lande på flere timer. 

Thomas Cook Airlines rute DK1008 som var på vei fra Trondheim til Rhodos fikk ikke
landingstillatelse på Rhodos og ble av greske luftmyndigheter omdirigert til Dalaman
i Tyrkia. Flyet ble først stående og vente på informasjon fra Rhodos om de kunne få
tillatelse til å fly over og lande der. Ved at arbeidstiden for cabin personalet er begrenset
til et visst antall timer og i ferd med å gå ut hadde Thomas Cook og Ving to valg. 1. Ta
med alle passasjerer med tilbake til Norge eller la passasjerene gå av i Dalaman for å ta
båt videre over til Rhodos.

Prosessen videre til Rhodos var utfordrende ettersom det var natt, mange fly hadde fått
omdirigering til Dalaman og det var mye folk på flyplassen samt at det er krav om visum
for å komme inn i Tyrkia.

Hendelsen med at innsjekkingssystemet på flyplassen på Rhodos var nede ligger utenfor
Thomas Cook Airlines og Vings kontroll. 

Dersom man har kjøpt en pakkereise, og blir forsinket på utreisen, har man krav
på kompensasjon hvis forsinkelsen er på over 6 timer for reiser på under 5 døgn,
over 8 timer for reiser på mellom 5 og 8 døgn og over 12 timer for reiser på over 8
døgn. Skyldes forsinkelsen tiltak fra luftfartsmyndighetene, eksepsjonelle værforhold,
trengsel i luftrommet eller andre forhold arrangøren eller transportøren ikke kan ha
innvirkning på, fordobles fristene. (Alminnelige vilkår for pakkereiser pkt. 8.2 f) V).
Skyldes forsinkelsen tiltak fra luftfartsmyndighetene, eksepsjonelle værforhold, trengsel
i luftrommet eller andre, lignende forhold arrangøren eller transportøren ikke kan ha
innvirkning på, fordobles fristene. (Alminnelige vilkår for pakkereiser pkt. 8.4f. IV).

Utover refusjon av en dagsandel har Ving gitt tilbud om refusjon for utgiftene klager
har sendt kvitteringer for visum og mat, kr. 907. Ving har også tilbudt klager et påslag
dersom de velger et Vinggavekort istedenfor kontanter. Ving har tilbudt klager et
Vinggavekort på 
kr. 1.400 eller å få utbetalt for utgifter på kr. 907 og har bedt klager komme tilbake til
Ving om hva de ønsker. Klager har ikke svart Ving på hva de ønsker.

Ving har utbetalt 1 dagsandel i henhold til Alminnelige vilkår for pakkereiser, pkt. 8.2, kr.
2.450.

Det vises for øvrig til korrespondanse fra Ving Norge AS.

Nemnda bemerker

Kansellering/innstilling av en flyreise gir rett til erstatning med mindre flyselskapet
godtgjør at innstillingen skyldes ekstraordinære omstendigheter som ikke kunne ha
vært unngått selv om alle rimelige tiltak var truffet, jf. EU-forordning 261/2004.  Det
er flyselskapet som må godtgjøre at det forelå en slik ekstraordinær omstendighet.
Flyselskapet må videre godtgjøre at det har truffet alle rimelige tiltak for å unngå
innstillingen.

Innstilling/kansellering skyldtes i dette tilfelle at flyplassoperatøren Fraparts check-in
system brøt sammen på 14 flyplasser i Hellas.  Nemnda finner at dette er en hendelse
som lå utenfor flyselskapets kontroll og at den omfattes av begrepet "ekstraordinære
omstendigheter som ikke kunne ha vært unngått selv om alle rimelige tiltak var truffet",
jfr. EU-forordning 261/2004 artikkel 5 nr. 3.  

Forsinkelsen ble på ca. 18 timer og 30 minutter.

Klageren har i et slikt tilfelle ikke rett til standarderstatning etter EU-forordningen,
men har rett til øvrige ytelser som fremgår av forordningen, dvs. forpleiningsutgifter
og andre direkte utgifter.  Det er opplyst at arrangørens representanter delte ut mat
og vann, men at det ellers var relativt kaotisk med passasjerer fra flere omdirigerte fly
som skulle sendes videre til Rhodos med båt. Nemnda har forståelse for at dette var
utilfredsstillende for klageren, men legger til grunn at arrangøren gjorde det som kunne
gjøres under de rådende forhold. 

Det er videre opplyst at det er utbetalt en dagsandel pr. reisende, tilsammen kr. 2.448,
og at selskapet har tilbudt seg å betalte de utgiftene som påløpt til forpleining og til
visum, det siste fordi flyet som skulle ha landet på Rhodos i stedet gikk ned i Tyrkia. Disse
utgiftene er oppgitt til å være kr. 907.

Slik nemnda vurderer saken, har arrangøren i dette tilfelle oppfylt sine forpliktelser i
henhold til regelverket. Det som er refundert for en dagsandel - kr. 2.448 - avspeiler at
dette var en rimelig priset reise.

Vedtak

Pakkereisenemnda finner ikke å kunne anbefale at klageren gis prisavslag ut over det
som allerede er gitt. Utgifter med kr. 907 bør dekkes.