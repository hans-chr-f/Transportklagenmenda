Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.07.2013

Saksnummer
153/13F

Tjenesteyter
Lufthansa German Airlines

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Genoa via München den 15. januar 2013.

LH1948 fra München til Genoa med avgang kl. 21:45 ble kansellert, og klager ble booket til
neste morgen kl. 08:30. Klager ble innlosjert på hotell.

Klager krever standarderstatning i henhold til EU-forordning 261/2004.

Lufthansa har ikke avgitt uttalelse til nemnda. Til klager har selskapet i det vesentlige
anført:

LH1948 ble kansellert som følge av teknisk feil, problemer med motoren.

Den ekstraordinære hendelsen oppstod uforutsett, og var utenfor Lufthansas kontroll.
Kanselleringen er som følge av dette ikke kompensasjonsberettiget i henhold til EU-forordning
261/2004.

Klager ble innlosjert på hotell og tilbudt mat og drikke. Lufthansa ønsker å refundere klagers
eventuelle ytterligere utgifter i ventetiden, men kan ikke imøtekomme krav utover dette.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Lufthansa ved nemndas e-post av 25. mars 2013 med frist til 1. mai 2013
for eventuelle bemerkninger. I e-posten opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Lufthansa har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Lufthansa opplyser at innstillingen skyldtes en feil ved flyets motor. Dette er ikke nærmere
spesifisert eller søkt underbygget med dokumentasjon. Selskapet har heller ikke redegjort for
hvorfor innstillingen ikke kunne vært unngått selv om alle rimelige tiltak var truffet. Lufthansa
har følgelig ikke godtgjort at innstillingen skyldtes en ekstraordinær omstendighet som ikke
kunne vært unngått selv om alle rimelige tiltak var truffet. Innstillingen gir følgelig rett til en
erstatning på 250 euro.

Vedtak:

Transportklagenemnda - fly anbefaler at Lufthansa utbetaler en erstatning på 250 euro.

Vedtaket var enstemmig.