Vedtak i Transportklagenemnda - Fly

Sammendrag

Krav om refusjon av utgifter til taxi ved forsinkelse.

Dato
20.06.2018

Saksnummer
2017-02758

Tjenesteytere
Norwegian

Klager har i det vesentlige anført

Klager reiste med Norwegians flyvning D82810 fra London - Gatwick (LGW) til Oslo
lufthavn (OSL) 10. september 2017. Flyvningen hadde planlagt ankomsttid kl. 23.40.
Flyvningen ble forsinket med cirka én og en halv time, og klager rakk ikke siste buss eller
tog fra Oslo lufthavn. Klager måtte ta taxi, og pådro seg i denne forbindelse en utgift på
kroner 3 265.

På bakgrunn av forsinkelsen har klager fremsatt krav om refusjon av taxiutgiftene til
kroner 3 265.

Tjenesteyterne har i det vesentlige anført
Norwegians flyvning D82810 fra London til Oslo 10. september 2017 ble forsinket med
én time og 17 minutter. Klager ankom Oslo kl. 01.07. 

En kostnad i forbindelse med transport fra flyplassen til hjemsted er en kostnad man
kan forvente og som de fleste passasjerer har etter å ha vært på reise. Det kan ikke
forventes at flyselskapet skal dekke denne utgiften. Det var klagers eget valg å ta taxi og
dermed påta seg en høyere kostnad enn normalt, da det finnes busser fra Oslo lufthavn
med avgang hver time etter midnatt. Norwegian anfører at klager ikke har overholdt
sin tapsbegrensningsplikt, hvor det hadde vært mulig å benytte offentlig transport til
eksempelvis Drammen eller Asker, og deretter taxi til klagers bosted i Lier. 

Da valget om å ta taxi hele veien hjem ligger hos klager og ingen forhåndskjøpte billetter
gikk tapt, har Norwegian tilbudt klager femti prosent refusjon av taxiutgiftene, totalt
kroner 1 632. 

Norwegian anfører videre at da forsinkelsen ikke oversteg tre timer, har klager ikke krav
på standardkompensasjon i henhold til EU-forordning 261/2004.

Nemnda bemerker

Norwegians flyvning D82810 fra London til Oslo 10. september 2017 ble forsinket med
én time og 17 minutter. Klager ankom Oslo kl. 01.07. 
Klager har opplyst at han kom for sent til offentlig transport, og at han fikk beskjed i
Norwegian-skranken at han kunne ta taxi og søke refusjon av regningen.

Norwegian har ikke kommentert hva som var årsaken til forsinkelsen. Selv om
forsinkelsen er under tre timer, kan selskapet likevel være ansvarlig etter luftfartsloven §
10-20. I og med at årsaken til forsinkelsen ikke er kommentert, legger nemnda til grunn
at det er ansvarsgrunnlag.

Det kan ikke forventes at klager venter i lang tid på offentlig transport når han
ankommer på denne tiden av døgnet. Dersom klagers fly ikke hadde vært forsinket, ville
klager ha rukket flytoget. Utgifter til flytog til Drammen utgjør kroner 270. Utgiftene fra
Drammen til Lier i taxi vil utgjøre cirka kroner 400. Dette er utgifter som nemnda legger
til grunn at klager ville hatt til transport uansett. 

Nemnda mener derfor at klager har krav på å få dekket utgiftene til taxi, fratrukket
kroner 670, det vil si kroner 2 595.

Vedtak

Transportklagenemnda - fly anbefaler at Norwegian betaler kroner 2 595 til klager i
erstatning for taxiutgifter.