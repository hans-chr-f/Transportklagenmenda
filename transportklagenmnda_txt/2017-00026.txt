Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.11.2017

Saksnummer
2017-00026

Tjenesteytere
SAS

Klager har i det vesentlige anført

Klageren skulle reise fra Ålesund til Bergen den 11. desember 2016 kl 20.25. Kl 18.00
ble klageren informert om at flyet var kansellert grunnet værforhold. Klager stiller seg
undrende til om været var årsaken, da han fikk beskjed om at kanselleringen oppstod
som følge av at crewet hadde gått ut på arbeidstid. Videre mener han at eventuelle
værforhold andre steder i landet ikke kan anses å være ekstraordinære omstendigheter
på Ålesund lufthavn. 

Klageren krever standarderstatning 250 euro i henhold til EU-forordning 261/2004. 

Det vises for øvrig til klagerens brev.

Tjenesteyterne har i det vesentlige anført
SK4193 fra Ålesund til Bergen ble kansellert som en direkte følge av at SK4146 fra
Bergen til Ålesund ble innstilt grunnet værforholdene i Bergen. Det vises til fremlagt
dokumentasjon. Hendelsen førte igjen til omplassering av crew. 

Med bakgrunn i at Bergen ikke er en basestasjon samt at det hadde vært flere
omdirigeringer og kanselleringer tidligere på dagen, var det ikke mulig å skaffe
reservecrew til SK4146. 

Klager ble booket om til første ledige avgang morgenen etter kl 07.15. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor SAS' kontroll.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda finner det godtgjort at klagerens flygning SK4193 fra Ålesund til Bergen ble
kansellert på grunn av ekstraordinære omstendigheter som ikke kunne vært unngått selv
om alle rimelige tiltak var blitt truffet: 

SAS har fremlagt dokumentasjon som viser at klagerens flygning ble innstilt som en
direkte følge av at SK4146 fra Bergen til Ålesund var blitt innstilt på grunn av mangel på
mannskap: SK2868 fra København til Bergen som skulle komme med mannskapet, var
blitt  omdirigert til Haugesund på grunn av værforholdene (tåke) i Bergen. Værforholdene
kunne ikke vært unngått. 

Slik nemnda ser det kunne heller ikke kanselleringen vært unngått. Dokumentasjonen
viser at værforholdene i Bergen den aktuelle dagen, førte til flere kanselleringer. SAS
har opplyst at det ikke var mulig å finne reservemannskap til SK 4146 under de rådende
forholdene. Nemnda ser det heller ikke som rimelig å pålegge flyselskapet å bemanne
Bergen som en basestasjon.    

Nemnda ser heller ikke holdepunkter for at SAS ikke har oppfylt omrutingsplikten. 

SAS har opplyst at det ikke var mulig å booke klageren om til andre avganger på den
aktuelle kvelden, verken med SAS eller Norwegian.

Det er etter dette ikke grunnlag for erstatning.

Vedtak

Transportklagenemnda - fly anbefaler ikke at klageren gis medhold.