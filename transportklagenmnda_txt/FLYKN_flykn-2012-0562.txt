Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.09.2013

Saksnummer
562/12F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Kristiansand til Oslo den 28. august 2012 med DY271 kl. 07:00. Flyet ble
kansellert, og klager ble booket om til neste fly 2 t 25 min senere.

Klager mener Norwegian tolker Wallentin-Hermann dommen feilaktig. Norwegian definerer
dommen slik at en teknisk feil ikke på noe tidspunkt er selskapet skyld, så lenge det følger
alle vedlikeholdsprogram. Klager mener denne påstanden er urimelig. En hydraulikklekkasje
er et ledd i selskapets normale drift, og faller derfor utenfor begrepet «ekstraordinære
omstendigheter».

Klager viser videre til Norwegians tekniske rapport hvor det kommer frem at en
hydraulikklekkasje er en forventet hendelse, man vet bare ikke når den vil inntreffe.
Hydraulikklekkasjer skjer altså fra tid til annen, og er derfor ikke uforutsette eller
ekstraordinære.

Wallentin-Hermann dommen sier videre at flyselskapet skal strekke seg svært langt for å
unngå kanselleringer, og «anvende alt det personell og alle de økonomiske midler selskapet
rår over». Klager mener Norwegian ikke gjorde sitt ytterste for å unngå denne kanselleringen.

Klager krever standarderstatning i henhold til EU forordning 261/2004, 250 euro. Videre kreves
forsinkelsesrente av beløpet.

Det vises for øvrig til klagers brev.

Norwegian har i det vesentlige anført:

DY271 ble dessverre kansellert som følge av uforutsett teknisk feil, hydraulikklekkasje. Det
vises til fremlagt teknisk rapport.

I tillegg til sine egne følger Norwegian alle vedlikeholdsprogram pålagt av Luftfartstilsynet og
flyprodusenten.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. Norwegian kan bekrefte at
det tekniske problemet oppstod under drift og utenfor planlagt vedlikehold.

Norwegian vurderer det slik at årsaken til hendelsen var ekstraordinær og utenfor selskapets
kontroll. I henhold til EU forordning 261/2004 er flyselskapet fratatt plikt til utbetaling av
standarderstatning dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Norwegian understreker at selskapet tar ingen kalkulert risiko da det kommer til det tekniske
utstyret på sine fly, det ville vært i strid med selskapets retningslinjer og det ville medført en
fare for flysikkerheten.

Klager fikk utdelt matkort, og ble booket om til neste ledige avgang kl. 09:25.

På grunnlag av ovennevnte kan Norwegian ikke imøtekomme klagers krav.

Det vises for øvrig til Norwegians brev.

Nemnda bemerker:

Nemnda bemerker innledningsvis at Norwegian har anført at forbrukerrådets representanter
ikke kan behandle saken da klager er ansatt i Forbrukerrådet. Forbrukerrådets representanter
opplyste at de ikke kjente klager og ikke hadde hatt noe med ham å gjøre i faglig
sammenheng. De jobber på forskjellige steder i landet.

Habilitetsspørsmålet ble deretter behandlet av nemndas øvrige medlemmer. Nemndas øvrige
medlemmer, lederen og flyselskapenes representanter, er av den oppfatning at det i denne
saken ikke foreligger omstendigheter som er skikket til å svekke tilliten til Forbrukerrådets
representanters uhildethet Forbrukernes representanter anses således habile til å behandle
saken.

Om saksforholdet bemerker nemnda:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet en hydraulikklekkasje.

Saken er forelagt Luftfartstilsynets tekniske avdeling som ikke har noen bemerkninger til
flyselskapets beskrivelse av den tekniske feilen eller den fremlagte dokumentasjonen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.