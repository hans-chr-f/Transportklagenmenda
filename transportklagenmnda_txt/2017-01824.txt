Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
08.05.2018

Saksnummer
2017-01824

Tjenesteytere
Aeroflot

Klager har i det vesentlige anført

Klager skulle reise fra Oslo til St Petersburg via Moskva den 8. desember 2016 kl 13.05.
SU2175 fra Oslo til Moskva ble forsinket slik at klager mistet sin videreforbindelse. Klager
ankom endelig bestemmelsessted mer enn tre timer forsinket.  

Klager krever standarderstatning 600 euro per person i henhold til EU-forordning
261/2004.

Tjenesteyterne har i det vesentlige anført
Aeroflot har ikke avgitt uttalelse til nemnda. Til klager har selskapet i det vesentlige
anført:

SU2175 ble forsinket som følge av et uforutsett teknisk problem. Det ble besluttet å bytte
ut flymaskinen med et annet fly av sikkerhetsmessige årsaker. 

EU-forordning 261/2004 er gjeldende ved flyvninger fra et medlemsland til et tredjeland,
eller fra et tredjeland til et medlemsland. Da verken Oslo eller Moskva er medlemsland
kommer ikke EU-forordningen til anvendelse. 

I henhold til Warszawa konvensjonens artikkel 20 er ikke et flyselskap
kompensasjonspliktig dersom det kan bevise at alle nødvendige tiltak ble truffet for å
unngå uregelmessigheten. 

I henhold til artikkel 10 i Aeroflots transportvilkår er det flyselskapets plikt å transportere
passasjeren innen rimelig tid. Avgangstidene er derimot ikke garantert, og skal ikke være
en del av kontrakten mellom flyselskapet og passasjeren. Dersom sikkerhetsforholdene
tilsier det kan et flyselskap endre rutetider, kansellere avganger eller skifte flytyper.  

Klager ble booket om til neste ledige avgang, ble innlosjert på og transportert til og fra
hotell, og de mottok måltider.  

Aeroflot som et russisk flyselskap plikter ikke å følge EU-forordning 261/2004, men
forholder seg til lover og regler opprettet av den russiske føderasjonen. 

Aeroflot kan ikke imøtekomme klagers krav.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Klagen er forelagt Aeroflot ved nemndas e-post av 28. august 2017 med frist til
9. oktober 2017 for eventuelle bemerkninger. I e-posten opplyses det bl.a. om at
flyselskapet har bevisbyrden ved påberopelse av ekstraordinære omstendigheter som
kan gi grunnlag for fritak for ansvar. Det fremgår videre at nemnda vil legge passasjerens
opplysninger til grunn dersom disse ikke imøtegås av flyselskapet. Det blir også opplyst
at saken vil bli forelagt nemnda selv om flyselskapet ikke avgir uttalelse.     

Aeroflot har ikke avgitt uttalelse til nemnda. Nemndas avgjørelse treffes på bakgrunn av
de foreliggende opplysninger.

Klageren kom mer enn tre timer forsinket frem til sitt endelige bestemmelsessted St
Petersburg grunnet teknisk svikt. 

Forsinkelse som medfører at passasjerene kommer mer enn 3 timer senere enn
planlagt frem til det endelige bestemmelsesstedet, utløser plikt for flyselskapet til å
betale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige
tiltak var blitt truffet, jf EU-forordning 261 / 2004 artiklene 5, 6 og 7, og EU-domstolens
avgjørelser i sak Sturgeon-Condor av 19.11.2009 (C-402/07) og Nelson med flere av
23.10.2012 (C-581/10). 

Teknisk feil er som regel ikke en ekstraordinær omstendighet som fritar flyselskapet fra
plikten til å betale standarderstatning, jf EU-domstolens avgjørelse av 17.09.2015 Corina
van der Lans - KLM (C-257/14) og Kommisjonens veileder av 15.06.2016 punkt 5.2. 

Slik nemnda ser det har ikke flyselskapet Aeroflot godtgjort at den tekniske svikten
skyldtes en ekstraordinær omstendighet i dette tilfellet: 

Flyselskapet har ikke fremlagt dokumentasjon fra flyprodusenten eller kompetente
myndigheter for at den tekniske svikten skyldtes fabrikasjonsfeil. Det er heller ingen
holdepunkter for sabotasje eller terrorhandlinger. Forsinkelsen gir da klageren rett til en
standarderstatning.

Klager krever 600 euro i standarderstatning. Siden avstanden mellom Oslo og St
Petersburg målt etter storsirkelmetoden er mindre enn 1 500 kilometer, jf artikkel 7 nr 1
og 4, EU-domstolens dom av 07.09.2017 i saken Bossen med flere mot Brüssels Airlines
(C-559/16) og gcmap.com, utgjør erstatningen 250 euro per person . 

Aeroflot hevder de som russisk flyselskap ikke er erstatningspliktige ovenfor EU-
forordning 261/2004. Forordningen sier imidlertid at den får anvendelse for flygninger
fra en EU- / EØS-stat til en annen EU- / EØS-stat eller tredjestat, jf artikkel 3 nr 1
bokstav a), og for flygninger fra en tredjestat til en EU- / EØS-stat (og da bare hvis "det
transporterende luftfartsselskap for flygningen er et EF-luftfartsselskap"), jf bokstav b).
Siden forsinkelsen oppsto på utreisen, er det artikkel 3 nr 1 bokstav a) som er aktuell her.

Vedtak

Transportklagenemnda - fly anbefaler at Aeroflot betaler standarderstatning til klager
med 250 euro per person.