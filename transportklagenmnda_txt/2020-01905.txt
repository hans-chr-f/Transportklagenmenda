Vedtak i Pakkereisenemnda

Sammendrag

Krav om refusjon av avbestillingsgebyret på
en pakkereise med rutefly grunnet Covid-19.

Dato
17.09.2020

Saksnummer
2020-01905

Tjenesteytere
Ving Norge AS

Klager har i det vesentlige anført

Klagen gjelder en pakkereise for fem personer fra Kristiansand til Barcelona inkludert
ruteflybilletter, en natt på Hotel Petit Palace Museum og Cruise i Middelhavet på Costa
Smeralda i perioden 13.09.2020 - 21.09.2020. Totalpris 60 907 kroner.

Grunnet usikkerhet i forbindelse med koronasituasjonen, ønsker klager å avbestille mot
et rimelig avbestillingsgebyr, jfr. pakkereiseloven. 

Klager viser til reisebekreftelsen hvor det fremkommer at reisen er definert som en
pakkereise og at det i vilkårene står spesifisert to punkter om avbestilling. Etter klagers
oppfattelse så kan klagers avbestillingsrett knyttes mot begge disse punktene. "Reisende
kan ved ekstraordinære omstendigheter avbestille pakkereisen før den begynner uten
å betale gebyr, for eksempel dersom det er alvorlige sikkerhetsproblemer på reisemålet
som sannsynligvis vil påvirke pakkereisen. " I tillegg kan reisende til enhver tid før
pakkereisen begynner avbestille pakkereisen mot et passende og begrunnet gebyr."

Krav: Refusjon av innbetaling 30 370 kroner minus avbestillingsgebyr til Ving 10 000
kroner = 20 370 kroner til utbetaling

Det vises for øvrig til korrespondanse fra klager.

Tjenesteyterne har i det vesentlige anført
Avtalen som er inngått gjelder pakkereise. Det er anledning til å avbestille en pakkereise i
henhold til reglene for dette. Reglene ved avbestilling av pakkereise med
charterfly sammenlignet med avbestilling av pakkereise med rutefly er ulike som følge av
ulike kontraktsvilkår.

I reisebekreftelsen/dokumentene henvises det til reisevilkårene som er publisert på
ving.no. På det tidspunkt reisen ble avbestilt forelå det ikke et reiseråd fra UD for den
aktuelle reisen/perioden.

Ving anfører at det er anledning til å avbestille en pakkereise i henhold til reglene som
gjelder for avbestilling av reiser. Ving skiller på avbestilling av reiser med charterfly og
reiser med rutefly som følge av ulike kontraktsvilkår med underleverandører. 
Ving viser til informasjon om avbestilling, pkt. 5.2, Alminnelige vilkår for pakkereiser,
utarbeidet av Forbrukertilsynet og Virke Reise Utland. https://www.ving.no/pakkereiser-
reisevilkar
"5.2. Avbestilling mot vederlag.
Kunden har rett til å avbestille reisen mot å betale et rimelig administrasjonsgebyr frem
til det er 42 dager igjen til avreisedøgnet starter.
Administrasjonsgebyret er på kr 2.000 pr. person for reiser innen Europa og kr 4.000 pr.
person for reiser utenfor Europa.

Avbestiller kunden etter at fristen er utløpt, skal disse regler gjelde:
1. Avbestilling mellom fristen for avbestilling mot gebyr (som hovedregel 42 dager før
avreisedøgnet starter) og til det er 15 dager igjen til avreisedøgnet starter: Refusjon av
det innbetalte beløp minus depositumets størrelse.

2. Avbestilling etter det er mindre enn 15 dager til avreisedøgnet starter eller utelatt
fremmøte ved avgang: Ingen refusjon ut over offentlige avgifter som ikke påløper.
Flyselskapene kan i noen tilfeller beregne et gebyr for slik refusjon. Dersom arrangøren
krever tilbake skattene og avgiftene på vegne av kunden, kan det i tillegg beregnes et
rimelig gebyr for dette. Gebyret skal ikke overstige de faktiske kostandene arrangøren
har i den forbindelse. De samlede gebyrene skal uansett ikke overstige gebyret for
navneendring i billetten.

Når reisens særegne og dokumenterbare karakter gjør det rimelig, eksempelvis der
arrangørens rett til refusjon fra sine underleverandører er begrenset, kan arrangøren
sette avvikende betingelser fra ovenstående refusjonsregler."

Reiser med rutefly:
"Ruteflyselskapene kan pålegge reisearrangøren å utstede flybilletter i god tid før
avreise. Når en flybillett er utstedt har reisearrangøren en økonomisk forpliktelse overfor
flyselskapet. Dersom den reisende avbestiller reisen etter at flybilletten er utstedt,
må Ving belaste den reisende med et gebyr tilsvarende prisen på flybilletten. Gebyret
varierer avhengig av billettype og opplyses på forespørsel."

Spesielle avbestillingsregler for hotell og cruise:
"Enkelte hotell og cruise har spesielle avbestillings- og endringsregler knyttet til bestemte
rompriser eller i forbindelse med spesielle perioder av året. Dersom den reisende
avbestiller hotellet og/eller cruiset og Ving ved det tidspunktet har en økonomisk
forpliktelse overfor hotellet og/eller rederiet, må Ving belaste den reisende med et gebyr
tilsvarende prisen på hotellet eller cruiset. Gebyrets størrelse opplyses på forespørsel."

Slik det vil fremgå av svaret klager har fått fra Vings salgsavdeling, og hvor reisen som
er bestilt gjennomføres med rutefly, er Ving bundet til avtalen med ruteflyselskapet ved
at billettene er utstedt og ikke refunderbare. Når det gjelder cruiset er beløpet som er
innbetalt dekkende for rederiets avbestillingsgebyr.

Slik det fremgår av klagers korrespondanse med Vings salgsavdeling følger Ving UDs
reiseråd. Ved at det ikke er utstedt reiseråd for perioden reisen skal gjennomføres,
omfattes ikke avbestillingen av retten til gebyrfri avbestilling.

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise for fem personer fra Kristiansand til Barcelona inkludert
ruteflybilletter, en natt på Hotel Petit Palace Museum og Cruise i Middelhavet på Costa
Smeralda i perioden 13.09.2020 - 21.09.2020. Totalpris 60 907 kroner.

Klager avbestilte reisen den 29.05.2020. Klager krever refusjon av innbetaling 30 370
kroner minus avbestillingsgebyr til Ving 10 000 kroner dvs. en utbetaling på 20 370
kroner.

På det tidspunktet da klager avbestilte reisen var det ikke grunnlag for gebyrfri
avbestilling etter pakkereiseloven § 22. Det vises til at UDs reiseråd varte frem
til 20.08.2020 og det var på avbestillingstidspunkt ikke grunnlag for å avbestille
pga. Covid-19. Klager kan uansett avbestille mot et rimelig avbestillingsgebyr etter
pakkereiseloven § 21. Når dette ikke er spesifisert settes kostandene for avbestilling til
tjenesteyters tap. I dette tilfellet hvor det er bestilt rutefly og cruise er det et påregnelig
tap tjenesteyter har hatt ved klagers avbestilling. Tjenesteyter må eventuelt synliggjøre
hvilke kostnader de har hatt ved klagers avbestilling og refundere det ovenstående. 

Vedtak

Pakkereisenemnda anbefaler at klager ikke gis medhold i sitt krav.