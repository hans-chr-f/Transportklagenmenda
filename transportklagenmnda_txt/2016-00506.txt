Vedtak i Transportklagenemnda - Fly

Sammendrag

Krav om erstatning grunnet nektet ombordstigning

Dato
14.03.2017

Saksnummer
2016-00506

Tjenesteytere
KLM

Klager har i det vesentlige anført

Klagerne skulle reise fra Aruba til Oslo via Curacao og Amsterdam den 6. juli 2015 med
KLM.  Flight KL9173 fra Aruba til Curacao ble operert av Insel Air International (flight 7I
0410). Billetten var kjøpt hos KLM og utstedt på KLM-dokument.

Da klagerne skulle sjekke inn i Aruba kunne ikke Insel Air finne reservasjonen, de fikk
beskjed om at billettnummeret og bookingreferansen ikke stemte overens. Klagerne
ringte KLM utallige ganger, og ble til slutt booket om til KLMs direktefly til Amsterdam
den 7. juli og videre til Oslo. De hadde tilslutningsbilletter videre fra Oslo til Evenes med
Norwegian. KLM kunne ikke være behjelpelig med ombooking av disse da de ikke har
noe samarbeid med dette flyselskapet. 

Klagerne fikk reise på første klasse, men opplevde ikke at servicen ombord tilsvarte
denne prisklassen. Klagerne informerte KLM på forhånd om at en i reisefølget har cøliaki,
til tross for dette fikk ikke vedkommende spesialmat. I frykt for å bli syk spiste klager kun
noen salatblader på over tolv timer. Videre måtte de be om tepper og puter flere ganger,
og de overhørte noen si at klagerne kanskje ikke hørte hjemme på første klasse. Alt i alt
var flyturen ingen hyggelig opplevelse.

Ved ankomst den 8. juli, ble klagerne etter mye om og men innlosjert på hotell på
Gardermoen og booket til Evenes med SAS neste ettermiddag. Dette til tross for at
klagerne tidligere hadde fått beskjed om at dette ikke lot seg gjøre. En av klagerne skulle
på jobb den 9. juli og mistet av den grunn arbeidsinntekt. 

KLM hevder at hendelsen i Aruba oppstod på grunn av en ruteendring, og at klagerne
fikk melding om dette per e-post. Klagerne vil understreke at ingen i reisefølget mottok
melding om en slik ruteendring. 

Klagerne krever standarderstatning 600 euro per person i henhold til EU-forordning
261/2004. Videre krever de refusjon av utgifter til transport, parkering, telefon og mat,
samt refusjon av ubenyttede flybilletter med Norwegian, samlet krav 3 071,3 euro. 

Det vises for øvrig til klagernes brev.

Tjenesteyterne har i det vesentlige anført
Grunnet en ruteendring måtte klagernes billetter skrives om, men som følge av en
systemsvikt ble ikke dette gjort. KLM beklager dette.

I henhold til EU-forordningen mener KLM at klagerne ikke har krav på standarderstatning
da hendelsen oppstod med et ikke-europeisk flyselskap. KLM ønsker imidlertid å
imøtekomme klagernes krav delvis og tilbyr 11 467,10 kroner. 

Det vises for øvrig til KLMs brev.

Nemnda bemerker

Nemnda legger til grunn at klageren hadde kjøpt gjennomgående tur- / returbilletter hos
KLM for seg og sitt reisefølge (totalt tre personer), og at den planlagte flygningen hjem
fra Aruba til Curacao ble kansellert som følge av ruteendring hos det ikke-europeiske
flyselskapet som opererte flygningen, Insel Air International. Klageren og følget kom
mer enn tre timer forsinket frem til Oslo på grunn av kanselleringen, og krever nå både
standarderstatning og erstatning for merutgifter med i alt 3 071 euro fra KLM.   

Saken reiser spørsmål om EU-forordning 261 / 2004 kommer til anvendelse ettersom
kanselleringen skjedde hos et ikke-europeisk flyselskap. Forordningen får anvendelse for
flygninger innen EU- / EØS-området og flygninger fra EU- / EØS-området til en tredjestat.
Etter artikkel 3 punkt 1 bokstav b får den også anvendelse på:

"Passasjerer som reiser fra en lufthavn som ligger i en tredjestat til en lufthavn
som ligger på territoriet til en medlemsstat der traktaten får anvendelse, og det
transporterende luftfartsselskap for flygningen er et EF-luftfartsselskap."

Det "transporterende luftfartsselskap" er i artikkel 2 bokstav b definert til "et
lufttransportforetak som utfører eller har til hensikt å utføre en flygning i henhold til en
avtale med en passasjer eller på vegne av en annen person, juridisk eller fysisk, som har
en avtale med denne passasjeren". I dette tilfellet er det transporterende flyselskapet,
det ikke-europeiske Insel Air.  

Ettersom kanselleringen skjedde hos et ikke-europeisk flyselskap, kommer EU-
forordningen ikke til anvendelse. I tillegg kommer det at det ikke var tale om en flygning
fra en tredjestat til en medlemsstat. 

KLM har bekreftet og beklaget at klagerens tap skyldes systemsvikt hos dem, og allerede
har tilbudt å utbetale 11 467,10 kroner. Nemnda mener at dette må anses å dekke
klagerens tap.

Vedtak

Transportklagenemnda - fly anbefaler ikke at klageren gis medhold.