Vedtak i Transportklagenemnda - Fly

Sammendrag

Krav om refusjon av dobbelt bestilt reise.

Dato
02.10.2015

Saksnummer
0105/15F

Tjenesteyter
Tripmonster

Klager har i det vesentlige anført:

Klager bestilte en reise på Finn.no til New York for reise 22. - 30. november 2014. For å unngå
kredittkortgebyr valgte klager bankaxept. Etter at betalingen var gjennomført kom meldingen
«pending» opp på skjermen, og at det ville ta en til to dager før betalingen var registrert.

Klager var allerede sent ute med å bestille reisen og ville ikke vente en til to dager. Han
valgte derfor å bruke sitt kredittkort likevel. Han stod i samme skjermbilde og la inne
kredittkortopplysningene.

I ettertid viste det seg at klager ble belastet to ganger, en på hvert kort. Han mottok ingen
bekreftelse på e-post på den første betalingen da den havnet i søppelposten, han visste
derfor ikke at betalingen var gått gjennom.

Klager stiller seg kritisk til at Tripmonster kan belaste samme reise på samme person to
ganger.

Klager krever refusjon av den ene belastningen, kroner 3 700.

Det vises for øvrig til klagers brev.

Tripmonster har ikke avgitt uttalelse til nemnda. Til klager har selskapet i det
vesentlige anført:

Klager booket to reiser den 1. november, en kl. 12:30 og en kl. 13:19. Klager fikk tilsendt e-post
på oppgitt adresse på begge bestillingene.

Da det ikke er noen refusjon på billetten klager har bestilt kan Tripmonster ikke imøtekomme
hans krav om refusjon.

Nemnda bemerker:

Nemnda finner det på bakgrunn av de foreliggende opplysninger mest sannsynlig at
klager bestilte samme reise med om lag en times mellomrom. Nemnda viser til fremlagte
bestillingsbekreftelser. Nemnda legger til grunn at bestillingsbekreftelsene ble sendt klager.

Nemnda antar at dobbeltbestillingen skyldes en misforståelse, men kan ikke se at
Tripmonster kan lastes for denne. Det er ikke noe som underbygger at det har vært feil ved
Tripmonsters datasystem eller at de har hatt problemer med sendinger til g-mail. Klager
burde eventuelt ha sjekket sin søppelpost.

Om Tripmonster burde ha oppdaget misforståelsen, vil avhenge av datasystemet.
Nemnda kjenner ikke dette. Nemnda har imidlertid behandlet andre klager med lignende
problemstilling. Det har der blitt anført at flyselskapet ikke kan sikre seg mot dobbeltbestilling
på samme navn, da det ville hindre personer med samme navn å bestille samme reise.

Nemnda er av den oppfatning at klager er bundet av begge bestillinger og finner ikke å kunne
anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.