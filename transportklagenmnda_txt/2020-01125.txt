Vedtak i Transportklagenemnda - Fly

Sammendrag

Krav om standarderstatning. Kansellering av opprinnelig flyvning og omrutingsflyvning.

Dato
15.12.2020

Saksnummer
2020-01125

Tjenesteytere
Norwegian Air Shuttle

Klager har i det vesentlige anført

Klager skulle reise med DY543 fra Stavanger til Oslo og deretter med DY7001 fra Oslo til
New York den 21. oktober 2018. Flyvningen DY543 ble imidlertid kansellert, og klager ble
omrutet med DY541 fra Stavanger til Oslo. Denne flyvningen ble imidlertid forsinket, slik
at klager uansett ikke rakk videreforbindelsen til New York samme dag. Hun måtte derfor
overnatte på hotell og ble omrutet med nye flyvninger via Stockholm neste dag.

Den opprinnelige flyvningen som klager ble omrutet med, DY812, fra Oslo til Stockholm
den 22. oktober 2018, ble imidlertid også kansellert. Hun ble deretter omrutet med
DY816 fra Oslo til Stockholm og rakk forbindelsen derfra, DY7005, fra Stockholm til New
York. Hun ankom New York ca. ett døgn forsinket.

Klager krever standarderstatning på 600 euro i henhold til EU-forordning 261/2004 som
følge av kanselleringene.

Tjenesteyterne har i det vesentlige anført
Klagers flyvning DY543, som skulle utføres av flymaskinen LNDYO, ble kansellert på
grunn av skade på LNDYO som følge av at en av rampene ved gaten ble blåst inn i
flymaskinen i forbindelse med forutgående avgang fra Oslo til Evenes. Flymaskinen fikk
betydelige skader som gjorde at den ikke kunne benyttes til flyvningen.

Været på Evenes denne dagen var preget av kraftig vind. Hele ettermiddagen var det
en liten kuling på Evenes. Allerede kl. 13 hadde brann- og redningsavdeling økt sin
beredskap, og vinden på dette tidspunktet var 32 knop. Etter ombordstigning økte
vinden ytterligere og var oppe i 45 knop. Dette førte til at rampen som ble brukt til
ombordstigning av passasjerene, ble blåst inn i flymaskinen.

Passasjerene ble informert om sine rettigheter og tilbudt forpleining.

Passasjeren har krevd å få utbetalt standarderstatning grunnet sen ankomst, samt ekstra
utgifter som følge av forsinkelsen.

Flyselskapet kan være forpliktet til å utbetale standarderstatning til passasjerer ved
forsinkelser på over tre timer ved ankomst, jf. C-402/07 (Sturgeon). Dette gjelder ikke
dersom årsaken til forsinkelsen er ekstraordinære omstendigheter som ikke kunne
vært unngått med alle rimelige tiltak. Værforhold er blant forholdene som er spesielt
omtalt i fortalen punkt 14 som en mulig ekstraordinær omstendighet. Dette må vurderes
konkret.

Norwegian anerkjenner at det normalt foreligger ansvar for flyselskapet ved kollisjon
mellom en flytrapp/rampe og flymaskinen, jf. C-394/14 (Siewert). Skaden på flymaskinen
oppsto imidlertid ikke som et ledd i selskapets «sædvanlige aktivitetsudøvelse», jf. avsnitt
19. Rampen var ikke i bruk på dette tidspunktet og var heller ikke betjent av noen. I
denne saken er det tale om en liten kuling med sterke vindkast. Ulykken og den skaden
som oppsto var totalt uforutsett og var forårsaket av den kraftige vinden. Det var ingen
rimelige tiltak som Norwegian kunne ha gjort for å forhindre dette.

Det er alltid flere tiltak Norwegian vurderer for å minimere forsinkelsens lengde og for
å forhindre en kansellering. Denne dagen var det kun tre andre flyvninger fra Evenes til
Oslo. Grunnet få ledige plasser på disse flyvningene ble ikke alle passasjerer ombooket.
Det var heller ikke aktuelt å wetlease et fly, ettersom dette er en prosess som tar lang tid
og ville ført til en enda lengre forsinkelse.

Det er ikke et myndighetspålagt krav å ha ekstra kapasitet på alle destinasjoner man
flyr til og fra. Det kan ikke forventes at et flyselskap til enhver tid skal kunne forsikre
seg mot alle typer ekstraordinære forhold, ved å ha reservefly og besetning eller innleid
kapasitet klar for alle destinasjoner. Dette ville påført flyselskapet en urimelig økonomisk
byrde, i tillegg å være ugjennomførbart, og det ville ført til høyere kostnader også for
passasjerene i form av høyere billettpriser. Dette understrekes av en dom i tysk domstol i
saken X ZR 121/13.

I denne saken ble en flymaskin som var på vei fra Tenerife Sør til Trondheim
reposisjonert og hentet inn som et reservefly. Flyet måtte lande i Trondheim før det fløy
tomt videre til Evenes og gjennomførte den opprinnelige flyvningen til Oslo.

Norwegian mener det forelå ekstraordinære omstendigheter og at selskapet iverksatte
alle rimelige tiltak som var mulig i denne saken for å forhindre at forsinkelsen ble lang.
Norwegian kan derfor ikke imøtekomme passasjerens krav om kompensasjon.

Nemnda bemerker

På bakgrunn av sakens opplysninger legger nemnda til grunn at både flyvningen DY543
fra Stavanger til Oslo den 21. oktober 2018 og omrutingsflyvningen DY812 fra Oslo til
Stockholm den 22. oktober 2018 ble kansellert.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Kanselleringen av DY543 skyldtes at sterk vind førte til at ombordstigningsrampen under
en tidligere flyvning ble blåst inn i flymaskinen. Det var kraftig vind, med vindkast opp til
68 knop. Flyet fikk store skader som følge av dette. Nemnda mener at disse forholdene
må anses som en ekstraordinær omstendighet i forordningens forstand. Nemnda legger
til grunn at kanselleringen ikke kunne vært unngått selv om alle rimelige tiltak var truffet.
Kanselleringen av DY543 gir etter dette ikke rett til standarderstatning.

Norwegian har imidlertid ikke kommentert årsaken til forsinkelsen av DY541. Denne
forsinkelsen var avgjørende for at klager ikke rakk flyvningen til New York. Nemnda kan
dermed ikke se at flyselskapet har godtgjort at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Forsinkelsen av DY541 utløser derfor krav om standarderstatning.

Klager har også krevd erstatning for kanselleringen av DY812. Endelig bestemmelsessted
er New York. Klager ble booket om dit via Stockholm, der det første forsøket OSL-ARN ble
kansellert. Klager ble likevel booket om slik at hun rakk den opprinnelige ombookingen
til New York. At en «mellomflyvning» blir kansellert kan ikke utløse erstatningsplikt for
flyselskapet såfremt passasjeren likevel rekker sin opprinnelige videreforbindelse - dette
må gjelde uavhengig av om denne også er en ombooket flyvning.

Vedtak

Transportklagenemnda - fly anbefaler at Norwegian utbetaler 600 euro i
standarderstatning til klager.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.