Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
04.09.2013

Saksnummer
003/13F

Tjenesteyter
SAS

Krav om standarderstatning grunnet forsinkelse.

Klager har i det vesentlige anført:

Klager skulle reise fra Shanghai til Kristiansand via København den 15. juni 2012. SK998 fra
Shanghai til København ble forsinket slik at klager mistet sin videreforbindelse.

Klager ble booket om til dagen etter, og ankom bestemmelsesstedet 11 t 20 min forsinket.

Forsinkelsen var forårsaket av teknisk feil, bytte av drivstoffilter. Klager mener dette ikke er en
ekstraordinær omstendighet, og at bytte av filter bør skje ved normalt vedlikehold.

Klager krever standarderstatning i henhold til EU-forordning 261/2004.

Det vises for øvrig til klagers brev.

SAS har i det vesentlige anført:

SK998 ble forsinket 1 t 55 min grunnet teknisk problem, feilvarsel på Engine1 Fuel Filter, det
vises til teknisk rapport. Hendelsen var ekstraordinær og utenfor SAS kontroll. SAS følger alle
vedlikeholdsprogram, likevel kan hendelser som denne oppstå. Det var ingenting SAS kunne
ha gjort for å unngå hendelsen.

Da forsinkelsen var på under tre timer er SAS fritatt for utbetaling av kompensasjon.

SAS har av godvilje gitt klager 5 000 bonuspoeng, men kan ikke imøtekomme krav om
standarderstatning.

Det vises for øvrig til SAS brev.

Nemnda bemerker:

Det fremgår av saken at dansk klagenemnd, Trafikkstyrelsen i Danmark, har avgitt uttalelse
i saken. Transportklagenemnda-fly er av den oppfatning at nemnda ikke har anledning til å
komme med anbefaling i samme sak. Saken blir etter dette å avvise.

Nemnda bemerker likevel at det fremkommer av sakens dokumenter at forsinkelsen skyldtes
feil ved et drivstoffilter. Feilen oppsto uten forvarsel til tross for at rutinemessig teknisk
vedlikehold var gjennomført. I den foreliggende situasjon var det etter nemndas vurdering
ikke praktisk mulig å treffe tiltak for å unngå feilen eller forsinkelsen. Forsinkelsen gir således
ikke rett til standarderstatning etter EU-forordningen.

Vedtak:

Saken avvises.