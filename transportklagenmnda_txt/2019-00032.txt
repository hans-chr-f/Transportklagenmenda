Vedtak i Transportklagenemnda - Fly

Sammendrag

Krav om standardkompensasjon grunnet omdirigert flyvning/forsinkelse.

Dato
05.11.2019

Saksnummer
2019-00032

Tjenesteytere
Corendon

Klager har i det vesentlige anført

Klager med reisefølge (til sammen to personer) skulle reise fra Haugesund til Antalya den
7. juni 2018 kl. 10:30 med flyvning CAI464. 

Flyet ble omdirigert til Istanbul. Klagerne ankom Antalya kl 22:00 (lokal tid), med en
forsinkelse i underkant av fem timer. 

Klager har fremlagt en forsinkelsesbekreftelse fra Tyrkiareiser, hvor det fremgår at
årsaken til omdirigeringen var tekniske årsaker (sprekk i vindusrute). 

Det er fremsatt krav om standardkompensasjon på 400 euro per person (til sammen 800
euro) i henhold til EU-forordning 261/2004.

Tjenesteyterne har i det vesentlige anført
Corendon Airlines har ikke gitt tilsvar til verken klager eller nemnda i denne saken.

Nemnda bemerker

Flyselskapet Corendon Airlines har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

Nemnda legger således til grunn at klager med reisefølge kom mer enn tre timer
forsinket frem til sitt endelige bestemmelsessted Antalya. Klager har fremsatt krav om
standardkompensasjon 400 euro for hendelsen i henhold til EU-forordning 261/2004. 

En passasjer som kommer mer enn tre timer forsinket frem til sitt endelige
bestemmelsessted har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon (C-402/07) og Nelson (C-581/10).

Corendon Airlines har som nevnt ikke avgitt uttalelse til nemnda. Selskapet har følgelig
ikke godtgjort at forsinkelsen skyldtes en ekstraordinær omstendighet som ikke kunne
vært unngått. Klager har etter nemndas syn derfor krav på standardkompensasjon på
400 euro per person.

Vedtak

Transportklagenemnda-fly anbefaler at Corendon Airlines utbetaler 400 euro per person.