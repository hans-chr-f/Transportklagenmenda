Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
25.09.2019

Saksnummer
2019-01350

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY1904 fra Oslo lufthavn (OSL) til Dubrovnik
(DUB) 25. september 2018 kl. 09.50. Flyvningen ble kansellert, og klager ble booket om til
DY8404 26. september kl. 06.00. På bakgrunn av det ovennevnte har klager fremsatt krav
om standardkompensasjon i henhold til EU-forordning 261/2004 på 400 euro pr. person,
totalt 1 200 euro for tre passasjerer.

Tjenesteyterne har i det vesentlige anført
Norwegians flyvning DY1904 fra Oslo til Dubrovnik 25. september 2018 ble kansellert.
Kanselleringen skyldtes sterk kryssvind i Dubrovnik denne dagen. Ny avgangstid ble
satt på som DY8404 neste morgen kl. 06.00, og denne flyvningen ble forsinket med 30
minutter ved ankomst. 

Klager har mottatt refusjon av utgifter til hotellovernatting, mat og transport i
ventetiden. 

Kryssvind påvirker flymaskinen, og kan påvirke landingsutstyret. I dette tilfellet ble
kryssvindene ansett som så kraftige at det var for farlig å lande trygt i Dubrovnik.
Værmeldingene viste at forholdene ikke ville bedre seg i løpet av dagen, og flyvningen ble
derfor kansellert og planlagt neste dag kl. 06.00 på morgenen. 

Det var ikke mulig å leie inn annen flymaskin, da værforholdene også ville ha påvirket
denne. Norwegian valgte å benytte samme mannskap og maskin for flyvningen neste
dag, og har anført at dette må anses som rimelige tiltak. Norwegian har anført at
de ovennevnte værforhold utgjør en slik ekstraordinær omstendighet som fritar
flyselskapene for sitt erstatningsansvar etter EU-forordning 261/2004, og at forsinkelsen
ikke kunne vært unngått selv om alle rimelige tiltak ble truffet. Selskapet har på dette
grunnlag avvist klagers krav om standardkompensasjon.

Nemnda bemerker

Norwegians flyvning DY1904 fra Oslo til Dubrovnik 25. september 2018 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

I dette tilfellet skyldtes forsinkelsen kryssvind i Dubrovnik, som gjorde det utfordrende å
lande på flyplassen. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å benytte samme
flymaskin og mannskap for å betjene flyvningen neste morgen, da værforholdene hadde
bedret seg.  Nemnda legger til grunn at forsinkelsen for passasjerene ikke kunne vært
unngått selv om alle rimelige tiltak var truffet. Kanselleringen gir etter dette ikke rett til
standarderstatning, og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.