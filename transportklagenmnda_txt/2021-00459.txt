Vedtak i Transportklagenemnda - Fly

Sammendrag

Krav om standarderstatning som følge av kansellering.
Covid-19-pandemien anført som årsak til kanselleringen.

Dato
20.08.2021

Saksnummer
2021-00459

Tjenesteytere
SAS

Klager har i det vesentlige anført

Klager og en medpassasjer skulle reise med SK480 fra Oslo til Stockholm og med SK689
fra Stockholm til Milano den 16. august 2020. Avgangen fra Oslo var kl. 09.00, og planlagt
ankomst i Milano var kl. 13.45. Den 12. august 2020 fikk klager beskjed om at SK480 var
kansellert. De ble omrutet med SK844, med avgang kl. 07.00 fra Oslo, og de fløy med
SK689 som opprinnelig fastsatt til Milano, slik at de ankom til oppsatt tid.

Klager stiller seg kritisk til at SAS anfører covid-19-pandemien som årsak til
kanselleringen. Klager anfører at den reelle årsaken var kommersielle hensyn. Det vises
til klagers øvrige anførsler i fremlagt dokumentasjon.

Klager krever totalt 800 euro i standarderstatning i henhold til EU-forordning 261/2004
som følge av kanselleringen.

Tjenesteyterne har i det vesentlige anført
SAS har i det vesentlige anført følgende:

Klager hadde bestilt en reise med SK480 den 16. august 2020 fra Oslo til Milano via
Stockholm fra Supersaver. Flyvningen ble imidlertid kansellert, og kanselleringen skyldtes
forhold forbundet med den globale korona-pandemien.

Kanselleringen av SK480, med avgang kl. 09.00 fra Oslo, skjedde den 12. august 2020.
SAS booket om klager til SK844, med avgang kl. 07.00. Klager og medpassasjeren fløy
med denne avgangen og den opprinnelige avgangen videre fra Stockholm (SK689), og de
ankom Milano som planlagt.

Det rettslige utgangspunktet for vurderingen om klagers rett til standarderstatning er
EU-forordning 261/2004. Hovedregelen er at klager har rett på kompensasjon dersom
flyvningen enten innstilles eller blir vesentlig forsinket, jf. artikkel 5 og 7. Klager har
derimot ikke rett på kompensasjon dersom flyselskapet kan bevise at kanselleringen
eller forsinkelsen skyldtes ekstraordinære omstendigheter som ikke kunne ha vært
unngått selv om alle rimelige tiltak har blitt truffet, jf. artikkel 5 (3).

Hva som defineres som ekstraordinære omstendigheter er ikke listet opp i forordningen,
men har gjennom rettspraksis blitt definert som begivenheter som ikke er en del av
flyselskapets sedvanlige aktivitetsutøvelse, og at den skal ligge utenfor flyselskapets
faktiske kontroll.

Pandemien er verdensomspennende, og stater har mer eller mindre stengt grensene i
den hensikt å unngå smittespredning. De offisielle reiserådene fra UD har vært at man
skal unngå alle reiser som ikke er streng tatt nødvendige. Det har også vært påbud om
karantene dersom en kommer hjem fra en utenlandsreise, hvilket åpenbart påvirker
folks vilje til å reise utenlands med fly.

Det har vært gitt råd – og til dels strenge oppfordringer – fra myndighetene om at man
bør holde seg hjemme. De aller fleste velger å lytte til slike råd, som igjen resulterer
i at de aller fleste avstår fra å reise. Slike råd og anbefalinger gitt av myndigheter må
åpenbart oppfylle vilkårene for å være utenfor flyselskapets sedvanlige aktivitetsutøvelse
og utenfor flyselskapets faktiske kontroll. Dette må gjelde selv om det rent lovteknisk ikke
har eksistert et reiseforbud.

EU-kommisjonen støtter også dette synspunktet, da de i sin tolkningsveileder
«Interpretative Guidelines on EU Passenger Rights Regulations in the context of the
developing situation with Covid-19» har skrevet følgende:
«The Commission considers that, where public authorities take measures intended
to contain the Covid-19 pandemic, such measures are by their nature and origin not
inherent in the normal exercise of the activity of carriers and are outside their actual
control.» Videre står det at vilkåret om ekstraordinære omstendigheter må være oppfylt i
de tilfeller der myndighetene forbyr spesifikke flyruter, eller forbyr / fraråder personer å
dra, slik at flyvningen ikke lenger har noe hensikt. Dette er tilfellet for de aller fleste SAS-
flyvninger som er kansellert etter at reiserådene fra UD trådte i kraft.

Det har vært en enestående nedgang i antall innkommende bookinger, samtidig som
flere og flere har kansellert sine reiser. I sammenheng med de strenge reiserådene har
det derfor vært nødvendig for SAS å kansellere de fleste av rutene under pandemien
da det rett og slett ikke finnes passasjerer. Rutene har blitt kansellert suksessivt, der
også en del av rutene har blitt kansellert god tid i forveien. Kommisjonen har i denne
sammenheng uttalt at det må være anledning for flyselskapene å ikke vente i det lengste
med å kansellere:

«In such situations, it may be legitimate for a carrier not to wait until very late, but to
cancel the flight in good time (and even without being certain about the rights of the
various passengers to travel at all), in order for appropriate organisational measures to
be taken, including in terms of care for passengers owed by the carrier.»
Det vil med andre ord ikke ha betydning for utfallet om flyvningen er kansellert lenge før,
eller tett opptil den opprinnelige avgangstid.

Det må i tillegg legges vekt på at situasjonen var ekstremt uoversiktlig de første
månedene etter at utbruddet ble kjent. Det har ikke vært mulig for noen å kjenne til
verken de langsiktige konsekvensene, eller hva som har vært det riktige å gjøre under
denne tiden. Selv om de offisielle reiserådene om at alle reiser bør unngås ikke kom
før den 14. mars 2020, var SAS i dialog med FHI om hvilke smittevernstiltak som måtte
igangsettes allerede i månedsskifte februar-mars. I denne sammenheng må også nevnes
den situasjonen de ansatte i den operasjonelle delen av selskapet stod i.

Et av flere smittevernstiltak var blant annet at besetningsmedlemmer som hadde
vært om bord i et fly der det enten var mistanke om smitte, eller påvist smitte, måtte
i karantene. Da viruset begynte å spre seg i Europa, spredte det seg raskt, og særlig
flyvninger fra Alpene ble gjenstand for mange antatte smittetilfeller. En åpenbar
konsekvens av et slikt tiltak var at det etter hvert ble mangel på besetningsmedlemmer
for å operere de allerede planlagte rutene.

Smittesituasjonen i Norge og verden for øvrig er fremdeles i skrivende stund meget
uoversiktlig og flere steder svært dramatisk. Flere steder i Norge har det gjennom hele
høsten vært flere tilfeller av større smitteutbrudd. Det ser ikke ut til at smittetallene går
ned til det nivået som var forventet da myndighetene verden over innførte forskjellige
smittevernstiltak.

Gitt den uoversiktlige situasjonen i verden generelt er det svært vanskelig for
flyselskapene å planlegge langt frem i tid. Endringer i regler for karantene og andre typer
smittevernstiltak skjer fremdeles både nasjonalt og internasjonalt. Prognosene som
ble utformet i fjor sommer og høst med hensyn til salget har ikke slått til, da det som
nevnt over ikke har vært den ønskede nedgang i antall smittetilfeller. I tillegg til et lavt
antall solgte billetter, opplever SAS fremdeles at passasjerer ikke ønsker å reise, og de
avbestiller derfor reisene sine.

Alle nasjonale og internasjonale restriksjoner, regler og tiltak overvåkes kontinuerlig av
SAS slik at selskapet skal kunne være forberedt på en opptrapping og oppskalering av
virksomheten. Prognosen for høsten – som ble utarbeidet rundt sommerstid – har ikke
slått til, og opptrappingen har derfor ikke kunne foregå så hurtig som ønskelig. Det er
flere faktorer som påvirker akkurat dette, men sviktende passasjergrunnlag og fortsatte
oppsigelser og permitteringer er noen av de viktigste årsakene til at fly som i god tro
ble planlagt gjennomført nå må kanselleres. Dette er igjen en direkte konsekvens av
pandemien. 

SAS anfører at pandemien fremdeles var i en fase der ingen med sikkerhet kunne si hva
som ville skje, eller hva som var riktig å gjøre. Det var heller ingen som kunne slå fast helt
sikkert når pandemien eventuelt ville gå over i en «trygg fase». Av denne grunn kan det
derfor ikke angis et tidsintervall eller en grense for når covid-19 ikke lenger kan være en
slik ekstraordinær omstendighet som fritar for erstatningsplikten.

SAS har i denne saken truffet alle rimelige tiltak ved å tilby klager en alternativ flyvning to
timer tidligere enn planlagt, med ankomst til opprinnelig tid i Milano.
SAS kan ikke imøtekomme klagers krav om standarderstatning.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Det
er ikke bestridt at kanselleringen skjedde mindre enn 14 dager før avgang, og unntaket
i artikkel 5 nummer 1 bokstav c første punkt kommer derfor ikke til anvendelse. Det
er videre ikke bestridt at SAS tilbød omruting som medførte at klager hadde måttet
reise mer enn én time før opprinnelig avgangstid, og unntaket i tredje punkt i samme
bestemmelse kommer derfor heller ikke til anvendelse.

SAS har oppgitt at kanselleringen skyldes covid-19-pandemien, som i utgangspunktet
er en ekstraordinær omstendighet som fritar flyselskapet fra plikten til å utbetale
standarderstatning. Som dokumentasjon har SAS blant annet fremlagt en visepresident-
erklæring og en kopi som viser at flyvningen ble kansellert. Førstnevnte slår imidlertid
kun fast at så godt som alle SAS-flyvningene i perioden mars 2020-november 2020 ble
kansellert som følge av covid-19-pandemien. Videre viser ikke fremlagt kopi av logg at
årsaken til kanselleringen var covid-19. Nemnda kan dermed ikke se at selskapet har
godtgjort at kanselleringen av SK480 den 16. august 2020 skyldtes covid-19-pandemien.
Klager har derfor rett på standarderstatning i henhold til EU-forordning 261/2004.

Fremlagt dokumentasjon viser at omrutingen som SAS tilbød, medførte at klager
ankom endelig ankomststed som planlagt. Dette medfører at regelen i EU-forordning
261/2004 artikkel 7 nummer 2 bokstav b kommer til anvendelse. Erstatningsbeløpet
kan dermed settes ned med 50 %. Klager har etter dette rett på 200 euro per person i
standarderstatning for kanselleringen.

Vedtak

Transportklagenemnda anbefaler at SAS utbetaler totalt 400 euro i standarderstatning til
klager.