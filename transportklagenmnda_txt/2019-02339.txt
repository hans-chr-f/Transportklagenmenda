Vedtak i Transportklagenemnda
- Kollektivreiser

Sammendrag

Ilagt gebyr under reise med trikk

Dato
16.10.2019

Saksnummer
2019-02339

Tjenesteytere
Ruter

Klager har i det vesentlige anført

Klagers representant har fremsatt klage på vegne av sin 15 år gamle datter. 

Datteren reiste med trikk fra John Collets plass i retning Jernbanetorget. Hun og et par
venninner måtte løpe for å rekke trikken, og billett ble kjøpt i RuterBillett appen da
hun satte seg om bord. Da trikken stoppet ved Ullevål sykehus ble det utført kontroll,
og klager ble ilagt gebyr fordi kontrolløren hevdet billett ble kjøpt fordi hun så det var
kontroll. 

Klagers representant ber nemnda merke seg følgende: 

1. Datteren kunne vise gyldig billett, men den ble registrert seks sekunder etter at trikken
stoppet ved Ullevål sykehus. 

2. Gebyret ble ilagt fire sekunder etter at trikken hadde forlatt holdeplassen før
kontrollørene kom om bord. 

Når det gjelder Ruters tilsvar til nemnda har klagers representant registrert at Ruter ikke
tar stilling til om det er mulig å kjøpe en billett på seks sekunder, ettersom de i tidligere
svar insinuerer at datteren kjøpte billett da kontrollen kom om bord. 

Videre har klager merket seg at Ruter forskjellsbehandler, og viser til vedlagt skjermbilde
av tilfeller hvor andre reisende har uttrykt sin glede over å ha sluppet gebyr til tross for
manglende billett. Klagers representant vil gjerne be om en vurdering fra nemnda på
denne praksisen. 

Klagers representant krever at gebyret frafalles.

Tjenesteyterne har i det vesentlige anført
Klager ble ilagt gebyr på trikken 22. april 2019 fordi hun kjøpte sin billett for sent.
Billetten må være bekreftet og nedtelling ha startet før man går om bord i trikken. Det er
ikke adgang til å sette seg eller gjøre andre ting før man velger å betale. 

I dette tilfellet kom klager på trikken ved John Collets plass, dette ble opplyst til
kontrollør. Trikken kjørte fra den holdeplassen kl. 14.54.15. Klagers billett ble kjøpt kl.
14.55.26, som er etter at trikken hadde ankommet Ullevål Sykehus hvor kontrollørene
kom på. Som nevnt tidligere må billett være kjøpt før man går om bord. At klager kunne
fremvise en billett hjelper ikke i dette tilfellet, for billetten ble kjøpt for sent. Gebyret er
således korrekt ilagt. At klager hadde billett gjør at hun kan fortsette reisen og slipper å
gå av.

På ovennevnte grunnlag har Ruter avvist klagers krav om frafall av ilagt gebyr.

Nemnda bemerker

Klager ble ilagt gebyr på trikken 22. april 2019 fordi hun ikke kunne vise gyldig billett.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda legger til grunn at klager gikk på trikken på John Colletts plass. Klager har
erkjent at hun kjøpte billetten etter at hun kom ombord. Vilkårene for å ilegge gebyr er til
stede. 

Nemnda har ikke grunnlag for å overprøve Ruters skjønnsmessige vurderinger i
forbindelse med gebyrileggelser sammenlignet med andre saker. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold.