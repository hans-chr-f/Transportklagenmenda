Vedtak i Transportklagenemnda - Fly

Sammendrag

Krav om erstatning etter EU forordning 261/2004,
samt refusjon av billettutgifter etter innstilt flygning.

Dato
24.03.2010

Saksnummer
53/09F

Tjenesteyter
Widerøes Flyveselskap AS

Krav om erstatning etter EU forordning 261/2004, samt refusjon av billettutgifter etter innstilt
flygning.

Klager har i det vesentlige anført:

Klager bestilte billetter med avreise 9. september 2008 fra Trondheim til Murmansk, med
mellomlanding i Kirkenes.

På grunn av morens problemer med å bevege seg var det bestilt en gjennomgående reise, for
å unngå unødvendige transitter og ventetid på grenseoverganger og lignende.

Da de reisende ankom Kirkenes, fikk de beskjed om at reisen videre fra Kirkenes til Murmansk
måtte foregå med buss, da det var oppstått problemer med flyet som skulle fly strekningen
fra Kirkenes til Murmansk. Klagerne satte seg på bussen til Murmansk og ble tilbudt et
smørbrød og en brus under hele turen til Murmansk som tok 7,5 timer mer en opprinnelig
reise skulle tatt.

Klagerne ble ikke informert om at de hadde hatt muligheten til å overnatte i Kirkenes og så
fløyet videre neste dag. Klager følger at de ikke har mottatt informasjon om hvilke rettigheter
de hadde i den oppståtte situasjon og følger at morens helse ble betraktelig dårlige på grunn
av den lange bussturen.

Klagerne krever en erstatning på 400 euro per person samt refusjon av billettutgifter med kr
1.727.

Widerøe har i det vesentlige anført:

Widerøe anmoder om at denne saken henlegges, da den er sendt til Flyklagenemnda etter 4
ukers fristen, som er beskrevet på Flyklagenemnda sine internettsider.

Endelig avslag på sin klage fikk klager den 06.10.08 fra Widerøe, og klager sender brev til
Flyklagenemnda den 08. 02.09, fristen på 4 uker er da overskredet for lengst.

Imidlertid ønsker Widerøe å kommentere følgende.

Klager har bedt om full refusjon av reisen samt EU kompensasjon på 400EUR per person.
Widerøe og SAS har befraktet kunden til endelig destinasjon og billetter kan ikke refunderes.
Strekningen Kirkenes Murmansk er mindre enn 1500KM.

Grunnen til at flyet ble satt på bakken var sterk kjemisk plastlukt i kabin. Widerøe har tidligere
hatt et lignende tilfelle der crewet opplevde pustevansker og dermed tok Widerøe ikke noen
sjanser at dette skulle skje igjen.

Se også vedlagte tekniske rapport fra Widerøe.

Widerøe bemerker også at de kan ikke ta stilling til de helsemessige problemer som oppsto
i etterkant av hendelsen, da de må forutsette at reisende med Widerøe er i helsemessig
forsvarlig tilstand for en lenger reise.

Nemnda bemerker:

I henhold til forskrift om klagenemnd for flypassasjerer § 5-2 (1) må klager som skal behandles
i nemnda sendes inn senest fire uker etter at klageren har mottatt endelig svar på sin skriftlige
reklamasjon til tjenesteyteren (her Widerøe). Fristen løper bare dersom svaret gir uttrykk for
å være endelig, og dessuten inneholder en skriftlig orientering om adgangen til og fristen for
å bringe saken inn for klagenemnda. Mangler slik skriftlig orientering, må klageren likevel ha
sendt saken til nemnda innen seks måneder fra siste brevet fra tjenesteyteren ble mottatt.

Widereøe besvarte reklamasjonen i mail av 6. oktober 2008. Svaret inneholdt ingen
henvisning til nemnda eller frist for å klage saken inn for nemnda. Dette er i strid med EU
forordning 261/2004 artikkel 14. Saken blir å behandle for nemnda.

Flyvningen fra Kirkenes til Murmansk den 9. september 2008 ble kansellert. Kansellering gir
rett til erstatning med mindre flyselskapet godtgjør at innstillingen skyldes ekstraordinære
omstendigheter som ikke kunne vært unngått selv om alle rimelige tiltak var truffet, jf EU
forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet en «kjemisk plastlukt i kabinen». Widerøe har ikke gitt
noen nærmere forklaring på problemet. Det fremgår ikke når problemet oppstod, hva det
skyldtes eller når det ble reparert. Widerøe har således ikke godtgjort at innstillingen skyldtes
en ekstraordinær omstendighet. Widerøe har heller ikke godtgjort at det i den foreliggende
situasjon ikke var praktisk mulig å treffe tiltak for å unngå feilen eller kanselleringen.

Kanselleringen gir etter dette rett til erstatning i henhold til EU forordningen på 250 euro per
person. Standarderstatningen gis på bakgrunn av beregning av avstanden mellom Kirkenes og
Murmansk, som er under 1 500 km.

Klagerne har opplyst at de på flyplassen i Kirkenes ikke fikk annen informasjon enn at de
måtte ta buss. Hadde de fått informasjon om at det var mulig å overnatte i Kirkenes til neste
dag for da å ta fly, ville de nok ha valgt dette. Widereøe har ikke kommentert klagernes
opplysninger, og nemnda legger klagernes opplysninger til grunn.

Ved innstilling av en flyvning har passasjeren bl.a. rett til refusjon av utgifter til billetter eller
omruting snarest mulig til bestemmelsesstedet med flyselskapets egne fly. Passasjeren
har også rett til måltider og forfriskninger som står i rimelig forhold til ventetiden.. Dersom
omruting ikke kan skje før neste dag plikter flyselskapet å dekke utgifter til hotell samt reise til
og fra hotellet. Flyselskapet skal videre tilby å dekke utgifter til to telefonsamtaler, teleks- eller
telefonbeskjeder, eller e-postmeldinger, jf forordningens artikkel 5 jf artikkel 8 og 9.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelige melding med
følgende ordlyd: «Dersom du nektes ombordstigning eller din flyging er innstilt eller forsinket
i minst to timer, kan du få et eksemplar av bestemmelsene om dine rettigheter, særlig med
hensyn til erstatning og assistanse, ved innsjekkingsskranken eller utgangen til flyet», jfr
artikkel 14.

Et flyselskap som innstiller en flyavgang skal gi alle berørte passasjerer en skriftlig melding
om bestemmelsene om erstatning og assistanse i henhold til EU forordningen. Passasjerene
skal også få detaljerte skriftlige opplysninger om hvordan de kan komme i kontakt med det
nasjonale organ som behandler slike saker.

Widerøe har i dette tilfellet ikke oppfylt sin informasjonsplikt.

Etter nemndas vurdering kunne klagerne i dette tilfellet ha valgt omruting neste dag samt
dekning av hotell og matutgifter i stedet for en lang bussreise. Klagerne fikk imidlertid ikke
dette valget da Widerøe brøt sin plikt til å informere klagerne om sine rettigheter.

Rent faktisk ble klagerne transportert til sitt bestemmelsessted, og selv om det kan synes
urimelig at Widerøe skal profittere på mangelfull informasjon, finner nemnda at det ikke er
juridisk grunnlag for å kreve utgifter til flybilletter fra Kirkenes til Murmansk tilbakebetalt.

Vedtak:

Flyklagenemnda anbefaler at klagerne gis en erstatning på 250 euro per person.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Anne Haugen-Flermoe, Forbrukerrådet i Oppland

Lars Grøndal, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines