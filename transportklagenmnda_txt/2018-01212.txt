Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
29.01.2019

Saksnummer
2018-01212

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY9170 fra Bergen (BGO) til Las Palmas
(LPA) 4. mars 2017 kl. 16.40. Flyvningen ble imidlertid kansellert, og klager har fremsatt
krav om standardkompensasjon i henhold til EU-forordning 261/2004 på 400 euro pr.
person, totalt 2 400 euro for seks passasjerer.

Tjenesteyterne har i det vesentlige anført
Klagers representant har fremsatt krav om standardkompensasjon for forsinkelse på
Norwegians flyvning DY9170 fra Bergen til las Palmas 4. mars 2017. Flyvningen ankom
Las Palmas 18 minutter før planlagt ankomsttid. 

I henhold til EU-domstolens avgjørelse i C-402/07 (Sturgeon) er flyselskapene
unntatt fra å betale standardkompensasjon i de tilfeller hvor forsinkelsen er under
tre timer. Da denne flyvningen ankom før oppsatt rutetid, avvises klagers krav om
standardkompensasjon.

Nemnda bemerker

Klager har fremsatt krav om erstatning for kansellering av Norwegians flyvning DY9170
fra Bergen til Las Palmas 4. mars 2017. 

I Norwegians tilsvar til nemnda behandlet selskapet først forsinkelse på klagers
returflyvning 11. mars 2017. Klager har imidlertid ikke fremsatt krav om erstatning for
denne flyvningen overfor nemnda, og flyselskapet ble gitt en ny sjanse til å levere tilsvar
for den aktuelle flyvningen. 

Nytt tilsvar innkom 7. desember 2018. Norwegian viser i det nye tilsvaret til at flyvningen
kom frem 18 minutter før tiden, og at det derfor ikke er grunnlag for standarderstatning. 

Nemnda viser til fremlagt dokumentasjon fra Norwegian, der det fremgår at flyvningen
DY9170 den 4. mars 2017 ankom 18 minutter før planlagt ankomst. Det er etter
nemndas syn derfor ikke grunnlag for standarderstatning i dette tilfellet.

Vedtak

Transportklagenemnda - fly anbefaler ikke at klager gis medhold.