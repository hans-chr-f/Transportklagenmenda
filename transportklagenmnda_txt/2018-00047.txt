Vedtak i Transportklagenemnda - Fly

Sammendrag

Krav om refusjon av deler av billettpris grunnet endret rutetid til billigere flygning.

Dato
21.08.2018

Saksnummer
2018-00047

Tjenesteytere
Norwegian

Klager har i det vesentlige anført

Klager hadde opprinnelig billetter med Norwegians flyvning D85872 fra Las Palmas (LPA)
til Oslo (OSL) og videre med flyvning DY624 fra Oslo (OSL) til Bergen (BGO) 11. desember
2017. Norwegian kansellerte/endret rutetid til billigere flyvning direkte fra Las Palmas til
Bergen, og klager fikk bekreftet over telefon at mellomlegget mellom opprinnelige og nye
billetter på kroner 1 116 skulle refunderes. I ettertid har klager fått avslag på søknad om
refusjon. 

Klager har på ovennevnte grunnlag fremsatt krav om refusjon av mellomlegget mellom
opprinnelige og nye billetter.

Tjenesteyterne har i det vesentlige anført
Endring i rutetid skyldes at Norwegian fikk tildelt andre landingstider enn opprinnelig
søkt om. I Norwegians generelle vilkår for befordring forbeholder selskapet seg retten
til å foreta ruteendringer. Ved ruteendringer kan klager velge å kansellere reisen og få
billettene refundert, eller å bli ombooket gratis. 

Klager har i denne saken valgt gratis ombooking, og endringer på pris har ikke
tilbakevirkende kraft på bestillinger som er gjort tidligere. Klager har heller ikke fremvist
dokumentasjon som bekrefter påstanden om at de nye billettene var billigere enn de
opprinnelige. 

Norwegian avviser på ovennevnte grunnlag klagers krav om refusjon, og klager har etter
Norwegians oppfatning heller ikke rett på kompensasjon etter EU-forordning 261/2004.

Nemnda bemerker

Ruteendring forekommer fra tid til annen. De fleste flyselskap, herunder Norwegian,
forbeholder seg retten til ruteendring i sine alminnelige vilkår. En ruteendring innebærer
en kansellering av en avtalt flyvning, jf. EU-forordning 261/2004 artikkel 2 bokstav l. 

Ruteendring som skjer mer enn to uker før planlagt avgangstid gir ikke rett til
standarderstatning, jf. forordningen artikkel 5 nr. 1 bokstav c nr. i). I denne saken skjedde
ruteendringen flere måneder før planlagt avgang. Passasjeren har dermed ikke krav på
standarderstatning, men kan velge mellom omruting på tilsvarende vilkår eller refusjon
av billetten. Forordningen begrenser imidlertid ikke den reisendes rett til erstatning på
annet grunnlag, jf. artikkel 12.

Klager anfører at hun fikk vite av kundeservice at hun ville få refundert mellomlegget på
1 116 kroner fordi billettene til den nye flyvningen var billigere.

Hvorvidt klager fikk en slik lovnad eller ikke, er et bevisspørsmål som vanskelig kan
klarlegges under saksbehandlingen, og derfor ikke egner seg til behandling i nemnda, jf.
transportklagenemndforskriften § 6-2 bokstav d. Saken avvises.

Vedtak

Saken avvises.