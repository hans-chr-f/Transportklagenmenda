Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
21.10.2014

Saksnummer
370/14F

Tjenesteyter
Ryanair

Krav om standarderstatning grunnet forsinkelse.

Klager har i det vesentlige anført:

Klager skulle reise fra Rygge til Brüssel den 7. mars 2014 kl. 16:40 med FR6099. Flyet som
skulle operere avgangen måtte lande på Torp. Passasjerene ble fraktet til Torp, og klager
ankom Brüssel 3 timer 51 minutter forsinket.

Ryanair hevder flyet ble omdirigert til Torp som følge av værforhold, men klager så at Ryanair
og andre flyselskap både tok av og landet på Rygge mens han oppholdt seg på flyplassen.

Klager krever standarderstatning i henhold til EU-forordning 261/2004.

Det vises for øvrig til klagers brev.

Ryanair har i det vesentlige anført:

Flyet som skulle operere FR6099 ble omdirigert til Torp grunnet sterke vindkast på Rygge
Lufthavn. Det vises til fremlagt rapport. Alle passasjerer ble fraktet fra Rygge til Torp, og flyet
tok forsinket av mot Brüssel.

Hendelsen er ikke kompensasjonsberettiget i henhold til EU-forordning 261/2004, da årsaken
til uregelmessigheten var ekstraordinære omstendigheter utenfor Ryanairs kontroll. Ryanair
kan bekrefte at alle rimelige tiltak ble truffet for at forsinkelsen skulle bli så kort som mulig.

Det er ulike sikkerhetskrav på forskjellige flytyper, det kan derfor hende at andre fly ikke ble
berørt av vindkastene og kunne ta av og lande på Rygge.

Ryanair ønsker å refundere klagers utgifter i ventetiden mot kvitteringer, men kan ikke
imøtekomme hans krav utover dette.

Det vises for øvrig til Ryanairs brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 3 timer og 51 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at kraftig vind på Rygge
førte til at flyet måtte lande på Torp i stedet for Rygge. For så vidt angår det faktum at andre
fly landet og tok av på Rygge i om lag samme tidsrom, gir ikke det tilstrekkelig grunn til å tvile
på Ryanairs rute FR6098 ikke kunne lande pga. vinden. Nemnda viser til at vind varierer og at
det således kan ha vært mulig å lande/ta av i kortere perioder/ eller at det i kortere perioder
ikke var mulig å lande. Videre vil forskjellige flytyper kunne ha varierende begrensinger.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.