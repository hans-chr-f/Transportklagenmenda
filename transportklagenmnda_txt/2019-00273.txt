Vedtak i Pakkereisenemnda

Sammendrag

Krav om prisavslag grunnet hotellstandard og feil markedsføring.

Dato
25.04.2019

Saksnummer
2019-00273

Tjenesteytere
Ving Norge AS

Klager har i det vesentlige anført

Klager bestilte en reise til Mauritius for to personer med innkvartering i et dobbeltrom
deluxe mot havet, med helpensjon på Hotel Tropical Attitude i perioden 16.07.2018 -
29.07.2018. Totalpris kr. 36.372.

Klager var ikke fornøyd med:
- Hotellstandarden generelt
- Feil type rom/leilighet
- All inclusive
- Reiselederservice
- Balkong/markterrasse
- Feilbooking

Klager mener Ving har markedsført Tropical Attitude feilaktig og at deres beskrivelser av
mulige aktiviteter og opplevelser ikke samsvarer med det som møtte klager på Mauritius.

Ved bestilling betalte klager ekstra for et dobbeltrom deluxe mot havet, hvor de kunne
nyte kveldene på terrassen som tilhørte rommet. Klager fikk Ingen terrasse, bare seks
steinheller. Dusjen var lekk og det rant utover hotellrommet, det var synlig mugg, lukt og
manglende røykvarsler. Hotellet fikset dusjen dagen etter, og satte inn en liten dings som
skulle fjerne mugglukten, dog uten effekt. 

På Ving sine nettsider fremgikk følgende: «Vannet er krystallklart og klimaet er behagelig
året rundt, med varme tropiske dager og i perioden mai–september svalere kvelder. Når
det kommer en kort regnskur er det bare herlig nedkjølende, samtidig som øya holdes
grønn og vakker. På Mauritius lever du et behagelig "resortliv" på stranden med alle slags
vannsportsaktiviteter å velge mellom. Rett utenfor stranden ligger det fredete korallrevet,
som er et eldorado for selv den mest bortskjemte dykker og snorkleentusiast.»

Alle undersøkelser klager gjorde om Mauritius, via Ving sine egne sider og nett generelt,
nevnte ingenting om at østsiden av øya er vær- og vindutsatt. Tilbudene Ving reklamerte
med som snorkling og båtturer var helt uaktuelle på grunn av strømmer og bølger i
havet. Det opplevdes utrygt, noe som ble bekreftet av røde flagg langs hele stranden som
signaliserte sterke strømmer hver dag. Værforholdene gjorde det utenkelig å benytte de
pent opparbeidede områdene rundt hotellet, og alle gjestene var trykket inn i en liten
værbeskyttet sone med basseng og solsenger. Bassenget var dog iskaldt, fylt av sand og
kvister fra trærne rundt. De få solsengene som var innenfor det lukkede området med
vindvegger i midten av hotellet var alltid opptatt når det var et solgløtt. Resultatet ble
mye tid tilbrakt på hotellrommet mellom måltidene. Klager skriver at det forøvrig gjorde
vondt å gå til middag på kvelden, da vinden kastet koralfragmenter opp i ansiktene deres
mens de jogget til restauranten imellom kraftige vindkast og regnskurer.

Etter en uke på Mauritius og mange timer på hotellrommet, tok klager kontakt med Ving
på nytt (mens de ventet på svar angående sin all inclusive bestilling) og ba om å få flytte
til et annet hotell. Ving henviste klager til deres representant på øya, så klager sendte
henne en melding. Klager fikk ikke noe svar fra henne, men det dukket opp to ansatte
fra hotellet. De fortalte at de var sendt Vings representant og ønsket å undersøke hva de
mente var feil med hotellet. 

Selve forespørselen om hotellbytte nådde frem, og Tropical Attitude ga klager tilbud på
tre forskjellige hoteller. Klager skriver at de valgte nedgraderingen til halvpensjon på
Ravenala ettersom det var alt de hadde råd til. Dette til tross for at det likevel betød et
ekstra utlegg, men klager var desperate og ønsket bare å redde det som gjenstod av
ferien. I tillegg måtte de betale transport til hotellet selv, lunsj og all drikke etter det.
Ekstrautgiftene for turen ble store, og klager kunne ikke kose seg på ferie slik de hadde
forventet og sett frem til. Ekstrautgiftene ble følgende:
2500 rup i transport til nytt hotell, 50€ pr natt for nytt hotell, lunsj, da vi kun kunne bytte
til halvpensjon, all drikke (ingen alkohol).

Klager krever 50 % av reisens pris refundert, samt ekstrautgifter som fulgte i forbindelse
med feil i bestilling og hotellbytte.

Nemndas sekretariat ba klager spesifisere hva som var feil i bestillingen.  Klager har
anført: 

"Fly og hotellpakken for hele perioden lå på kroner 27 376 eks. flyskatt. Et søk på
hotellets nettsider (https://hotels-attitude.com/booking/room-and-rate) forteller at pris
per natt i høysesong på hotellet med halvpensjon ligger på 209 EUR/ 2130 NOK. Ettersom
det er vanskelig å anslå hva faktisk romrate var gjennom Ving tar vi utgangspunkt i fly- og
hotellpakken, som da gir en daglig romrate på omtrent 1955. Av de 14 nettene inkludert i
pakken tilbrakte vi 7 av disse på Tropical Attitude, hvilket tilsvarer kroner 13 688 ((27 376 /
14)*7). Vårt erstatningskrav ligger derfor på kroner 13 688 utenom ekstrakostnader."

Ekstrautgifter transport Tropical Attitude - Tropical Ravenala, mat+drikke Ravenala
Attitude og opphold Ravenala Attitude: Kr. 4.415,42. 

Sum erstatningskrav og ekstrakostnader: kr. 13.688 + kr. 4.415,42 = kr. 18.103,42

Det vises for øvrig til korrespondanse fra klager.

Tjenesteyterne har i det vesentlige anført
Klager kontaktet Ving på Facebook den 16.07. 2018 for å si ifra om at de måtte betale
for drikkevarer på hotellet selv om de hadde kjøpt all inclusive. Ving svarte at de ifølge
billetten hadde bestilt og betalt for et rom med helpensjon og ikke all inclusive, og at
drikkevarer av den grunn ikke inngikk. 

Saken ble allikevel undersøkt nærmere da Ving oppdaget at det var en kodefeil i
bookingsystemet. Ving har i utgangspunktet kontrakt på rom med halvpensjon - frokost
og middag - på dette hotellet, men i klagers billett sto det helpensjon - frokost, lunsj og
middag. Det var kun koden som var feil og det påvirket ikke prisen. Klager har betalt
for rom med halvpensjon og Ving fikk bekreftet fra hotellet at de allikevel ville gi dem
helpensjon pga. feilen. Dette bekreftes av klager som selv skriver i klagen til Ving at de
fikk helpensjon på Tropical Attitude.

Dersom klager hadde bestilt all inclusive, ville det ha fremgått av billetten som et tillegg
i prisen på ca. kr. 9.000. Dette fikk klager også forklart i en e-post fra Ving den 26.07.
Klager kontaktet ikke Ving vedrørende øvrige klager på hotellets standard og fasiliteter.
Ving fikk en e-post fra hotellet den 25.07 hvor de forklarte at klager hadde flyttet til et
annet hotell for egen regning. 

Klager oppgir selv i sitt første klagebrev til Ving etter hjemkomst, at de da «nedgraderte»
seg fra helpensjon til halvpensjon i forbindelse med bytte av hotell. 

Ving ønsket å komme klager i møte i denne saken fordi måltidspakken var feilkodet
da klager bestilte reisen. Ving forstår imidlertid ikke hvordan klager kan ha trodd at de
hadde bestilt all inclusive, når det på informasjon på Vings nettside og på klagers billett
fremgår helpensjon.

Når det gjelder terrassenes utforming viser Ving til bildene, som er en del av
hotellbeskrivelsen, på ving.no. Bilde 3, 4 og 8 i bildeserien viser at terrassen enten består
av 6 st. steinheller, eller en betongplate.

Ving er kjent med at det på reisemål med høy luftfuktighet og tropisk klima kan oppleves
som at rommene er fuktige. Forholdene innebærer også innestengt luft som kan gjøres
bedre med vifte eller en slags avfukter. 

Vær og klima kan påvirke strender og forutsetninger for hva som er mulig å oppleve og
gjennomføre i løpet av en ferie. Selv om Ving kan informere om vær og klima, er dette
forhold de ikke råder over. At naturforhold ikke motsvarer forventningene på reisen er
ikke noe reisearrangøren kan påvirke eller kompensere for i ettertid. Ving viser til sine
nettsider 

Alle Vings reisemål ligger i forskjellige klimasoner og vær og klima kan variere etter
årstidene. Ving beskriver klimasonene nærmere i sin Reisemålinformasjon og forklarer
om vær og klima for hvert reisemål under Reisemålsfakta på ving.no, slik at de reisende
er oppmerksom på hva man kan forvente seg på reisen.

Tropical Attitude er ikke noe luksushotell, men et lite og hjemmekoselig hotell som ikke
kun er basert på rommet, men også på hotellets beliggenhet og fasiliteter. En del av
klassifiseringen er basert på tilbakemeldinger fra gjestene. Dette gjøres blant annet
gjennom et spørreskjema som gjestene fyller ut etter hjemkomst. Resultatene evalueres
ukentlig. Denne sesongen får hotellet 4,3 poeng på en skala fra 1–5 der 5 er høyeste
mulige poeng, basert på svarene til 125 gjester.

Ving har ikke egne representanter på Mauritius. Hit reiser man «på egen hånd». Ving kan
ikke se at klager tok kontakt med Ving i forbindelse med ønske om å bytte til et annet
hotell. Om de forstår det rett har klager flere ganger hatt kontakt med en dame som
representerer Vings agent. Ving fikk informasjon fra agenten den 24.07
at klager hadde fått tilbud om å bytte hotell og at dette ble ordnet på stedet.

Ving har tilbudt å stå for kostnaden for flytting til nytt hotell, samt transporten mellom
hotellene, totalt kr. 3.000 eller et Ving-gavekort på kr. 4.500.

Det vises for øvrig til korrespondanse fra Ving Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man ikke nå frem med krav om prisavslag i ettertid.

Nemnda er, etter å ha lest sakens dokumenter, noe i villrede om hva det egentlig klages
over. Nemnda har merket seg at været ikke var slik klageren hadde regnet med, men i
klagen er det presisert at man er klar over at arrangøren ikke kan lastes for det. 

Nemnda kan ikke se at reisen er feilbooket.  Klageren har fått det produktet som fremgår
av bestillingen, nemlig hotellopphold på det hotellet klageren valgte, med helpensjon.
Arrangøren har opplyst at det egentlig kun er betalt for halvpensjon, men at det på
grunn av en bookingfeil også ble lagt til middag for samme pris.  All inclusive er ikke
booket og ikke betalt for.  Klageren er selv ansvarlig for å velge det alternativet som
ønskes.  Det er forøvrig opplyst av arrangøren at all inclusive ville ha medført en ekstra
kostnad på ca. kr. 9.000. 

Klageren var ikke fornøyd med hotellrommet og med hotellets fasiliteter. En feil med
dusjen ble rettet da den ble påpekt.  Forøvrig virket rommet fuktig, og det er avbildet
en muggflekk i taket.  Hotellet installerte en enhet som skulle fjerne vond lukt, men
som etter klagerens syn ikke gjorde det. Forøvrig er hun misfornøyd med terrassen,
hotellets uteområder og med hotellets beliggenhet, som ifølge klager var værutsatt,
hvilket umuliggjorde snorkling og andre vannaktiviteter.

Nemnda har delt seg i et flertall og et mindretall.  

Flertallet, lederen og de to bransjerepresentantene, kan etter en samlet vurdering ikke
se at det som ble levert led av mangler som det kan kreves prisavslag for. Hotellet har
klageren selv valgt. Det som fremgår av arrangørens nettsider om reisemålet, hotellet
og dets beliggenhet er en del av avtalen mellom partene. Hotellrom i subtropiske strøk
vil ofte kunne virke fuktige fordi det hyppig kommer regnskyll på ettermiddagen.  Når
jorden er oppvarmet medfører dette at vannet fordamper.

Klageren kontaktet Vings agent på stedet, og fikk hjelp med å flytte til et annet hotell den
siste uken.  Hotellet hadde kun halvpensjon inkludert i prisen. Ukesoppholdet kostet kr.
2.868,36 mer for rommet.  I tillegg påløp utgifter til middag med kr. 1.547,06.  Transport
mellom hotellene utgjorde kr. 1.229,93, totalt kr. 4.415,42.

Så vidt nemnda forstår har arrangøren som en goodwill tilbudt seg å betale for transport
mellom hotellene og det som ble betalt for middagsmåltidene den siste uken.  Avrundet
er tilbudet på kr. 3.000, alternativt et gavekort på kr. 4.500.  Velges det siste, dekker det
alle ekstrautgifter klageren har hatt.

Mindretallet, forbrukernes representanter, mener at klager bør få et prisavslag ettersom
forundersøkelser på engelske nettsteder viser at østsiden av øya er mer vindutsatt. Dette
burde ha kommet tydeligere fram i markedsføringen med tanke på at dette påvirker
aktivitetstilbudet. Det har ikke fremkommet under saksbehandlingen at værforholdene
var spesielt vanskelige på det tidpunktet klageren var på Mauritius. 

Vedtaket er truffet med den dissens som fremgår ovenfor.

Vedtak

Pakkereisenemnda finner ikke å kunne anbefale at klageren gis prisavslag ut over det
som er tilbudt av arrangøren.

Vedtaket er truffet under dissens.