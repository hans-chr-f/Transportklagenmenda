Vedtak i Transportklagenemnda - Fly

Sammendrag

Krav om erstatning for utgifter til ny hjemreise som følge av konkursen i Adria Airways.

Dato
06.10.2020

Saksnummer
2019-04636

Tjenesteytere
SAS

Klager har i det vesentlige anført

Klager hadde bestilt billetter hos SAS og skulle reise fra Ljubljana via Frankfurt og Oslo
til Bergen den 6. oktober 2019. Flyvningen med SK8926 fra Ljubljana til Frankfurt skulle
flys av Adria Airways. Dette flyselskapet, som er blant SAS sine samarbeidspartnere, gikk
konkurs den 28. september 2019. Først 7 dager etter at Adria Airways offentliggjorde sin
konkurs fikk klager tilsendt en e-post den 4. oktober fra SAS om at tidtabellen var endret,
noe som ville påvirke klagers reise, og at hun måtte ta kontakt med dem. Klager ringte
derfor SAS umiddelbart og fikk da opplyst at SAS ikke var ansvarlig for klagers returreise
som følge av konkursen i Adria Airways. Videre ble klager informert om at hele hennes
returreise fra Ljubljana til Bergen ville bli kansellert. Hun ville få refundert halvparten
av billettprisen for sin reise siden hun allerede hadde benyttet utreisen fra Bergen til
Ljubljana. 

Den delen av reisen som innbefattet Adria Airways gjaldt imidlertid bare fra Ljubljana
til Frankfurt. SAS skulle fly sine egne fly fra Frankfurt via Oslo til Bergen. Til tross for
klagers vilje til å ta tog eller andre alternative reisemåter fra Ljubljana til Frankfurt, valgte
SAS å kansellere hele klagers returreise, altså også den delen som ikke var omfattet av
konkursen. 

Klager ble tvunget til å bestille en ny reise på den samme strekningen hun allerede
hadde betalt for. Ved at SAS ventet urimelig lenge med å orientere klager om
konsekvensene av nevnte konkurs, satte SAS klager i en vanskelig situasjon da de fleste
billetter hun måtte velge mellom var i høy prisklasse. SAS viste ingen vilje til å finne
alternativer eller andre mindre kostbare løsninger. 

Klager bestilte sin reise på SAS' nettsider og hadde inngått en gjensidig forpliktende
avtale med SAS. SAS kan ikke tre ut av en avtale på denne måten og kan heller ikke
fraskrive seg sitt ansvar for å oppfylle sin del av avtalen. SAS satte klager i en særdeles
vanskelig situasjon. Særlig skjerpende er det at SAS ikke har utvist vilje til å finne
alternative løsninger, tross klagers uttrykkelige vilje til å være fleksibel for å rekke flyet
fra Frankfurt. SAS viser i sitt tilsvar til nemnda til tekniske prinsipper for billetter og
ombooking som for klager er underordnet og irrelevant i denne sammenheng. 

SAS svarte ikke på klagen som ble sendt dem med krav om dekning av utgiftene til ny
hjemreise. Etter at saken ble registrert inn hos Transportklagenemnda, mottok klager en
e-post fra SAS der de tilbyr å dekke differansen mellom ny billett og det som tidligere er
refundert. SAS har i sitt tilsvar til nemnda anført noe annet. Klager stiller spørsmål ved
saksbehandlingen og interne rutiner hos SAS på bakgrunn av denne tvetydigheten. 

Klager krever erstatning for utgifter til hjemreisen med bil fra Ljubljana til Venezia, og
flybillett fra Venezia til Bergen på totalt 974,54 euro.

Tjenesteyterne har i det vesentlige anført
Klager hadde returbillett for reise den 6. oktober 2019 fra Ljubljana til Frankfurt med
SK8926, operert av Adria Airways, SK3620 operert av LH858 Frankfurt – Oslo og SK287
Oslo – Bergen.

Flyselskapet Adria Airways gikk konkurs den 30. september 2019, og alle deres avganger
ble kansellert. I den forbindelse la SAS ut informasjon på SSI/ SAS Sales Information.
Dette er informasjon til SAS egne reisekonsulenter og reisebyråene. Det er flyselskapet
som forårsaker en kansellering eller forsinkelse som er ansvarlig for sine passasjerer.
Det var kun dagen etter konkursen, den 1. oktober, SAS omrutet passasjerer som hadde
bestilt billetter på codeshare med Adria Airways. For reise etter den 1.oktober kunne vi
kun tilby full refusjon av den ubenyttede billetten. Grunnen til dette var at det ikke var
mulig å omrute passasjeren fra Ljubljana.

Flyselskapene kan til en viss grad flytte sine passasjer over til andre flyselskaps flyvninger
ved uregelmessigheter (Involuntary rebooking). Dette er kun mulig innenfor en kort
tidsramme, samme dag eller dagen før hendelsen. Utenfor denne tidsrammen kan
man kun endre i henhold til billettens prisregler. Klager skulle reise med Lufthansa fra
Frankfurt til Oslo. Lufthansa aksepterer ikke billetter der man ikke benytter billettens
flykuponger i riktig rekkefølge. I dette tilfellet ville kupongen Ljubljana – Frankfurt vært
ubenyttet og ikke i henhold til billettens regelverk.

I dette tilfellet har klager ved en feil fått refundert både ut- og hjemreise av SAS. Dette
tilsvarer NOK 5532. SAS er ikke ansvarlig for å dekke klagers utgifter til hjemreise da
konkursen i Adria Airways er utenfor SAS sin kontroll.

SAS kan ikke imøtekomme klagers krav.

Nemnda bemerker

Klagers opprinnelig flyvning med SK8926 fra Ljubljana til Frankfurt ble kansellert som
følge av at Adria Airways, som skulle fly strekningen, gikk konkurs en uke før klagers
flyvning skulle finne sted. 

Adria Airways er konkurs. Eventuelle krav klager har mot Adria Airways må rettes mot
deres konkursbo. Klagers krav vil være en uprioritert fordring, og nemnda bemerker at
utsiktene til å motta penger fra konkursboet er små. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Et krav om standarderstatning ville i dette tilfellet ikke ført frem overfor  SAS. Konkurs
hos et samarbeidende flyselskap er en ekstraordinær omstendighet utenfor SAS'
kontroll, og SAS kunne ikke gjort rimelige tiltak for å unngå konkursen. 

Ved kansellering skal passasjeren også få valget mellom refusjon av billettprisen eller
omruting snarest mulig på tilsvarende transportvilkår, jf. artikkel 8. Dersom flyselskapet
ikke kan tilby omruting vil passasjeren ha krav på refusjon av sine utgifter ved selv å
skaffe seg alternativ reise. Passasjeren vil i et slikt tilfelle ha en tapsbegreningsplikt og må
søke alternativer innenfor samme priskategori/reiseklasse som opprinnelig billett, jf. EU-
kommisjonens ikke-bindende tolkningsveiledning til forordningen av 15. juni 2016, pkt.
4.2.

Nemnda må vurdere om SAS var forpliktet til å omrute klager eller alternativt dekke
klagers utgifter til en omruting. 

Klagers billetter var utstedt på et SAS dokument med SAS’ rutenummer på
flyvningene. Flyvningen som ble kansellert skulle opereres av Adria Airways. Det
er det «transporterende luftfartsselskap» som er ansvarlig etter EU-forordning
261/2004. I henhold til artikkel 2 bokstav b, er et "transporterende luftfartsselskap" et
"lufttransportforetak som utfører eller har til hensikt å utføre en flygning i henhold til
en avtale med en passasjer eller på vegne av en annen person, juridisk eller fysisk, som
har avtale med denne passasjeren". Det fremkommer av klagers billett at flygningene er
operert av SAS, Adria Airways og Lufthansa i et såkalt "code share" samarbeid, det vil si at
flyselskapene samarbeider om reiseruten og selger denne som en gjennomgående reise
merket med rutenumrene til det flyselskapet som har utstedt billetten, selv om en eller
flere av strekningene faktisk flys av et annet selskap.  

Ettersom billetten er utstedt på et SAS-dokument og er en code share hvor SAS utførte
første flyvning, har nemnda kommet til at SAS må være ansvarlig overfor klager, jf. EU-
dom C-502/18. 

Klagers utgifter til hjemreisen er akseptable sett i lys av at hun fikk kort varsel og ingen
hjelp fra SAS til å finne en alternativ hjemreise. 

Nemnda anbefaler etter dette at klager får sine utgifter på 974,54 euro til ny hjemreise
refundert, fratrukket kr. 5532 som allerede er refundert.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler at klager får sine utgifter på 974,54 euro til ny
hjemreise erstattet, fratrukket kr. 5532 som allerede er refundert.