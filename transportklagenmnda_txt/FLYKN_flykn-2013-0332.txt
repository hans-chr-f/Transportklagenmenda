Vedtak i Transportklagenemnda - Fly

Sammendrag

Krav om standarderstatning og refusjon av billettutgiftene grunnet kansellering.

Dato
04.11.2013

Saksnummer
332/13F

Tjenesteyter
Wizz Air

Krav om standarderstatning og refusjon av billettutgiftene grunnet kansellering.

Klager har i det vesentlige anført:

Klager skulle reise fra Torp til Praha den 10. juni 2011 med W6 2744. 20 minutter før avgang
ble flyet kansellert.

Klager krever standarderstatning 250 euro per person. Videre krever klager refundert
flybilletten.

Wizz Air har ikke svart klager. Til nemnda har Wizz Air i det vesentlige anført:

Avgangen 10. juni ble forsinket og senere endret til 11. juni som følge av kollisjon med fugl
på en tidligere flygning. Dette er å anse som en ekstraordinær omstendighet. Wizz Air er
ikke ansvarlig for å betale kompensasjon for lange forsinkelser som skyldes ekstraordinære
omstendigheter som ikke kunne vært unngått selv om alle rimelige tiltak var truffet, jf. EU-
forordning 261/2004 artikkel 5 nummer 3.

Nemnda bemerker:

Det er noe uklart for nemnda om flygningen ble forsinket eller kansellert. Nemnda tar ikke
stilling til dette da så vel kanselleringer som forsinkelser som medfører at passasjeren
kommer frem til det endelige bestemmelsesstedet mer enn tre timer etter det planlagte
ankomsttidspunktet gir rett til standarderstatning med mindre flyselskapet godtgjør at
kanselleringen/forsinkelsen skyldes ekstraordinære omstendigheter som ikke kunne vært
unngått selv om alle rimelige tiltak var truffet. Nemnda viser til EU-forordning 261/2004
artikkel 5 og artikkel 6, jf. artikkel 7, jf. artikkel 5, jf. EU- domstolens avgjørelser i sak Sturgeon-
Condor av 19. november 2009 (C-402/07) og i sak Nelson m.fl. av 23. oktober 2012 (C-581/10).

Wizz Air har opplyst at forsinkelsen skyldtes kollisjon med fugl. Dette er ikke underbygget
med nærmere forklaring av hva det førte til, operasjonell- og/eller teknisk log mv. Wizz Air har
heller ikke redegjort for hvorfor forsinkelsen ikke var til å unngå selv om alle rimelige tiltak var
truffet. Wizz Air har således etter nemndas vurdering ikke godtgjort at forsinkelsen skyldtes
en ekstraordinær omstendighet som ikke kunne vært unngått selv om alle rimelige tiltak var
truffet. Dette gir rett til en standarderstatning på 250 euro per person etter EU-forordningen.

Passasjeren har ved kansellering og lengre forsinkelse valget mellom refusjon av billettprisen
eller omruting så snart som mulig, på tilsvarende transportvilkår, til bestemmelsesstedet, jf.
forordningen artikkel 5 og 6, jf. artikkel 8.

Det fremgår ikke av saken om klager gjennomførte flygningen. Dersom klagerne ikke
gjennomførte flygningen, har klagerne rett til refusjon av billettutgiftene. Ble klagerne omrutet
til en annen avgang, har de ikke rett til refusjon av billettutgiftene.

Vedtak:

Transportklagenemnda-fly anbefaler at Wizz Air utbetaler en standarderstatning på 250 euro
per person. Nemnda anbefaler videre at Wizz Air refunderer billettutgiftene dersom klagerne
ikke ble omrutet.

Vedtaket var enstemmig.