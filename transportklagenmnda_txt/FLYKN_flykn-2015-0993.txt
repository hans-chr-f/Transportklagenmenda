Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
26.06.2016

Saksnummer
0993/15F

Tjenesteyter
Ryanair

Klager har i det vesentlige anført:

Klager skulle reise fra Rygge til Warszawa den 12. juli 2015 kl. 06:30 med FR7023. Avgangen
ble over tre timer forsinket. Klager ble ikke informert om sine rettigheter.

Klager krever standarderstatning i henhold til EU-forordning 261/2004.

Det vises for øvrig til klagers brev.

Ryanair har i det vesentlige anført:

FR7023 ble forsinket grunnet tidligere portforbud pålagt av myndighetene på Rygge Lufthavn,
da det ikke var flyveledere tilgjengelige på flyplassen etter kl. 22:00 dagen før. Det ble tilbudt
forpleining i ventetiden, og det ble sendt ut sms om passasjerrettigheter.

Hendelsen er ikke kompensasjonsberettiget i henhold til EU-forordning 261/2004, da årsaken
til forsinkelsen var ekstraordinære omstendigheter utenfor Ryanairs kontroll.

Ryanair ønsker å refundere eventuelle utgifter i ventetiden mot kvitteringer, men kan ikke
imøtekomme klagers krav utover dette.

Det vises for øvrig til Ryanairs brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Ryanair har anført at forsinkelsen skyldtes mangel på flygeledere. Nemnda er av den
oppfatning at dette ville være å anse som en ekstraordinær omstendighet i forordningens
forstand. Det er imidlertid opp til Ryanair å godtgjøre dette. Ryanair opplyser i brev til nemnda
av 3. september 2015 at de vil ettersende dokumentasjon på årsaken. Ryanair har ikke sendt
inn slik dokumentasjon, og saken avgjøres på bakgrunn av de foreliggende opplysninger, jf.
transportklagenemndforskriften § 5-3.

Ryanair har ikke godtgjort at forsinkelsen skyldtes en ekstraordinær omstendighet som
ikke kunne vært unngått selv om alle rimelige tiltak var truffet. Forsinkelsen gir etter
dette rett til er standarderstatning på 250 euro. Nemnda anbefaler at Ryanair utbetaler
standarderstatningen.

Vedtak:

Transportklagenemnda-fly anbefaler at Ryanair utbetaler en standarderstatning på 250 euro.

Vedtaket var enstemmig.