Vedtak i Transportklagenemnda - Fly

Sammendrag

Krav om standarderstatning grunnet kansellert flyvning.

Dato
29.08.2022

Saksnummer
2022-00552

Tjenesteytere
Finnair

Klager har i det vesentlige anført

Klager skulle reise med Finnair fra Bangkok til Oslo via Helsinki 17. mars 2022, men 7.
mars mottok klager beskjed om at flyvningen var kansellert som følge av den pågående
krigen i Ukraina. 

Klager ble booket om til ny reiserute tilbake til Oslo som hadde en time lengre reisevei,
samt at avreisedato ble flyttet til 16. mars. 

Klager krever standarderstatning 600 euro for den kansellerte flyvningen.

Tjenesteyterne har i det vesentlige anført
Finnair avviser klagers krav om standarderstatning pålydende 600 euro grunnet
kansellering av AY0142 fra BKK til HEL den 17. mars 2022. 

Klager hadde opprinnelig følgende reiserute:
AY 914 Z 18NOV 4 OSLHEL LK1 1305 1530/NN *1A/E*
AY 141 Z 18NOV 4 HELBKK LK1 1650 0725+1/NN *1A/E*
AY 142 S 17MAR 5 BKKHEL LK1 0855 1515/NN *1A/E*
AY 915 S 17MAR 5 HELOSL LK1 1605 1635/NN *1A/E*

Den 4. mars 2022 ble klager informert og ombooket til: 
AY 144 I 16MAR 3 BKKHEL TK1 2225 0540+1/
AY 911 Y 17MAR 4 HELOSL TK1 0710 0805/

Vedrørende kansellering av AY0142 17.03.2022 
Flyvningen mellom Bangkok og Helsinki ble kansellert som følge av krigen mellom
Ukraina og Russland. 

Som en konsekvens av stenging av russisk luftrom måtte Finnair vurdere alternative
ruter for selskapets flyvninger til Japan, Korea og Kina. Uansett var Finnair nødt til å
kansellere flyvninger til disse destinasjonene frem til 6. mars, samt kansellere alle
flyvninger til Russland frem til 28. mai 2022. 

Nedstengingen av russisk luftrom medførte store konsekvenser for flydriften og
økonomien. Den pågående situasjonen medførte også en massiv reduksjon i antall
passasjerer på bestemte flyvninger til eksempelvis Thailand. Grunnet den pågående
krigen er det ikke mulig for flyselskapet å opprettholde det vanlige rutetilbudet. Finnairs
ønske var å komme tilbake til vanlig drift etter pandemien, men det er dessverre ikke
mulig slik situasjonen er nå. 

Finnair har tatt alle mulige forhåndsregler i form av å løse problemet så raskt som mulig,
samt få fraktet passasjeren til endelig destinasjon innen rimelig tid.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5.

Nemnda legger på bakgrunn av de foreliggende opplysninger til grunn at flygningen
ble kansellert som følge av begrensninger for flytrafikk i russisk luftrom grunnet krigen
mellom Russland og Ukraina. Flyselskapet har i den forbindelse vist til presseskriv sendt
fra selskapet, samt utdrag fra NOTAM list. Nemnda er av den oppfatning at dette er
å anse som en ekstraordinær omstendighet i EU-forordningens forstand. Nemnda er
videre av den oppfatning at kanselleringen ikke kunne vært unngått selv om alle rimelige
tiltak var truffet. Kanselleringen gir etter dette ikke rett til standarderstatning.

Vedtak

Transportklagenemnda anbefaler at klager ikke gis medhold i sitt krav om
standarderstatning.