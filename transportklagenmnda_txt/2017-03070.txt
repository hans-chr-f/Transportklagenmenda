Vedtak i Transportklagenemnda - Fly

Sammendrag

Krav om refusjon av kostnad for å endre billett med annet flyselskap ved forsinkelse.

Dato
20.06.2018

Saksnummer
2017-03070

Tjenesteytere
Norwegian

Klager har i det vesentlige anført

Klager reiste med Norwegians flyvning DY1909 fra Pristina (PRN) til Oslo lufthavn (OSL)
16. september 2017 kl. 21.00. Planlagt ankomsttid var kl. 00.25. Klager hadde bestilt
billetter videre med SAS fra Oslo til Stavanger (SVG) med SAS' flyvning SK4025 17.
september kl. 13.05. 

DY1909 måtte mellomlande i Berlin på grunn av en akutt medisinsk situasjon om bord.
Flyplassen i Berlin var stengt for kvelden, og Norwegian fikk ikke reise videre før kl. 14.00
17. september. Klager mistet derfor sin videreforbindelse med SAS kl. 13.05. Hun måtte
endre reisen med SAS, og det påløp i den forbindelse en endringskostnad på kroner 1
700. Klager har fremsatt krav om refusjon av denne endringskostnaden.

Tjenesteyterne har i det vesentlige anført
Klager hadde ikke kjøpt en gjennomgående reise. Hennes billett fra Oslo til Stavanger var
med et annet flyselskap. 

Norwegians flyvning DY1909 fra Pristina til Oslo ble omdirigert til Berlin som følge
av at en passasjer ble akutt syk om bord. Helsepersonell møtte flyet da det landet
i Berlin, og passasjeren ble fraktet av flyet for nærmere undersøkelser. Flyet landet
i Berlin kl. 23.34 lokal tid. Berlin - Schönefeld (SXF) er underlagt restriksjoner om
flytrafikk om natten på grunn av støy. Da flymaskinen landet så sent som kl. 23.34, bad
operasjonssentralen om å få forlenget åpningstid og ny avgangstid så raskt som mulig.
På grunn av myndighetsrestriksjonene ble forespørselen imidlertid avslått, Dette førte
til at flymaskinen måtte være i Berlin over natten, og alle passasjerer ble innlosjert på
hotell. 

Omruting med andre flyselskap ble ikke vurdert, da den aktuelle restriksjonen gjelder
for alle flyselskap. Å leie inn fly og mannskap er en tidkrevende prosess, som kun ville
medført en forlengelse av forsinkelsen. 

Norwegian kan ikke kontrollere tildelingen av nye avgangstider ved flyplassen. Når fly
må omdirigeres under slike omstendigheter, uten fast tildelt avgangstid, må ny avgang
tilpasses flyplassens program. Det var derfor opp til ATC (Air Traffic Control) å avgjøre ny
avgangstid. Dette er utenfor flyselskapets innflytelse og påvirkning. 

Norwegian anfører at de ovennevnte omstendigheter utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag ethvert krav om standardkompensasjon. 

Videre anfører selskapet at det ikke er grunnlag for ansvar etter luftfartsloven § 10-20, da
årsaken til forsinkelsen og de påfølgende konsekvenser var utenfor Norwegians kontroll.
Selskapet avviser på dette grunnlag klagers refusjonskrav.

Nemnda bemerker

Norwegians flyvning DY1909 fra Pristina til Oslo ble omdirigert til Berlin som følge av at
en passasjer ble akutt syk om bord. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Klager hadde ikke kjøpt gjennomgående billetter, men reiste med Norwegian fra Pristina
til Oslo, og videre med SAS fra Oslo til Stavanger. 

Nemnda legger til grunn at klager kom forsinket frem til Oslo, slik at hun ikke rakk sin
videreforbindelse til Stavanger. Klager måtte endre sin flybillett til Stavanger, og pådro
seg kostnader i denne forbindelse. Hun krever refusjon av sine endringskostnader. 

Nemnda legger videre til grunn at forsinkelsen skyldtes at flyet måtte mellomlande
i Berlin på grunn av akutt sykdom hos en passasjer. Da flyet landet i Berlin sent om
kvelden, fikk ikke Norwegian tildelt ny avgangstid før kl. 14.00 neste dag på grunn av
nattrestriksjoner på flyplassen. Dette medfører at flyplassen ikke skal ha trafikk mellom
bestemte tidspunkt på døgnet av hensyn til naboer. Nemnda er av den oppfatning at
Norwegian ikke kan kontrollere tildelte avgangstider, da disse beslutningene fattes av Air
Traffic Control (ATC). 

Etter nemndas oppfatning utgjør de ovennevnte forhold en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004. Norwegian vurderte tiltak som leie av fly og omruting med andre selskap, men
ingen av disse alternativene ville minimert forsinkelsen for passasjerene. Nemnda mener
derfor at klager ikke har krav på standardkompensasjon. 

Nemnda kan heller ikke se at klager har krav på erstatning på annet grunnlag, da årsaken
til forsinkelsen etter nemndas syn ligger utenfor det Norwegian har mulighet til å
påvirke.

Vedtak

Transportklagenemnda - fly anbefaler ikke at klager gis medhold.