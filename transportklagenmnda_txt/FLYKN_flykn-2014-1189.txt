Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
02.10.2015

Saksnummer
1189/14F

Tjenesteyter
Bravofly og Nextjet

Klager har i det vesentlige anført:

Klager hadde bestilt en reise for 7 personer fra Oslo til Växjö t/r den 22. - 29. juni 2014 hos
Bravofly med flyselskapet Nextjet. Ved ankomst Gardermoen avreisedatoen fikk klager
beskjed om at utreisen var kansellert. Fem5 av de reisende ble sendt med bil, mens to ble
booket om til dagen etter.

Klager krever refusjon av fem ubenyttede utreisebilletter, 1 343 euro, samt standarderstatning
250 euro per person i henhold til gjeldende regler.

Det vises for øvrig til klagers brev.

Bravofly har i det vesentlige anført:

Bravofly har refundert beløpet som er tilbakebetalt av flyselskapet for de ubenyttede
flybillettene, 1336 euro.

Bravofly har dessverre fått avslag fra Nextjet om utbetaling av standarderstatning, reisebyrået
kan av den grunn ikke imøtekomme klagers krav.

Det vises for øvrig til Bravoflys brev.

Nemnda bemerker:

Kansellering gir rett til standarderstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle rimelige
tiltak var truffet, jf. EU-forordning 261/2004 artikkel 5.

Bravofly er en formidler av flybilletter (reisebyrå). Selskapet er ikke ansvarlig for flygningene
eller gjennomføringen av disse. Nextjet er ansvarlig for gjennomføringen av flygningen.

Nextjet har opplyst at kanselleringen skyldte sykdom hos mannskapet. Dette er ikke nærmere
dokumentert. Nextjet har utbetalt en standarderstatning på 250 euro per person til de to i
reisefølget som aksepterte omruting neste dag.

Fem andre i reisefølget valgte i stedet for omruting å avbryte reisen. De har rett til refusjon av
ubenyttede billetter, jf. forordningen artikkel 5, jf. artikkel 8. Det har de fått.

Disse passasjerene har også rett til standarderstatning på 250 euro per person, jf.
forordningen artikkel 5. Retten til erstatning er ikke betinget av at passasjerene aksepterer
omruting, slik Nextjet kan synes å mene.

Klagerne har ikke rett til refusjon av utgifter til alternativ transport. De ville i så fall kommet
kostnadsfritt til reisemålet i og med at flybillettutgiftene er refundert. En eventuell merkostnad
dekkes av standarderstatningen, jf. forordningen artikkel 12.

Nemnda anbefaler etter dette at Nextjet utbetaler en standarderstatning på 250 euro per
person til de fem passasjerene som ikke har fått dette tidligere.

Vedtak:

Transportklagenemnda-fly anbefaler at Nextjet utbetaler 250 euro per person til de fem
passasjer som ikke har fått dette tidligere.

Vedtaket var enstemmig.