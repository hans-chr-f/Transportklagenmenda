Vedtak i Transportklagenemnda - Fly

Sammendrag

Krav om refusjon av utgifter til reparasjon av instrumentkoffert.

Dato
19.12.2019

Saksnummer
2019-01781

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning D81042 fra Roma (FCO) til Oslo lufthavn (OSL)
og videre med DY770 til Trondheim (TRD) 1. november 2018. Klager reiste med en
kontrabass som innsjekket bagasje. Han hadde vært på turné, og ved ankomst til Værnes
oppdaget han at kassen kontrabassen lå i, hadde fått en skade. Han rakk imidlertid ikke
å rapportere skaden på flyplassen, da bussen med resten av orkesteret stod og ventet på
ham. 

Neste dag ringte klager til Norwegians kundeservice, hvor han fikk bekreftet at det ikke
var nødvendig å fremvise kofferten på flyplassen. Det holdt at han sendte inn et krav om
kompensasjon innen syv dager. Klager gjorde dette, men har blitt avvist av Norwegian
som følge at skaden ikke ble rapportert på flyplassen. 

Det kostet kroner 4 800 å reparere kofferten. Klager har fremsatt krav om refusjon av
disse utgiftene.

Tjenesteyterne har i det vesentlige anført
Klager reiste fra Roma via Oslo til Trondheim 1. november 2018 med Norwegians
flyvninger D81042 og DY770. Klager skrev ikke skaderapport ved ankomst, og heller ikke
innen syv dager etter flyvningen. 

Det fremgår av Norwegians vilkår at skadet bagasje må fremvises til selskapets
representanter umiddelbart etter ankomst, sammen med bagasjekvitteringer og
reisedokumenter. Om skaden ikke oppdages før etter at man har forlatt flyplassen, kan
passasjeren reise tilbake til flyplassen innen syv dager. Den skadede bagasjen må være
med, samt de nevnte dokumentene. 

Ved tapt eller skadet bagasje er flyselskapenes ansvar begrenset etter luftfartsloven §
10-26: "Mottas innskrevet reisegods eller gods uten klage fra mottakerens
side, formodes godset å være utlevert i god stand og overensstemmende med
befordringsdokumentet eller de på annen måte registrerte opplysninger jf. § 10-5 annet
ledd første punktum, om ikke annet blir godtgjort. Er godset skadd eller delvis tapt, må
mottakeren klage om det til fraktføreren umiddelbart etter at skaden
eller tapet oppdages". 

Transportklagenemnda har i en rekke tidligere vedtak kommet frem til at bagasjen anses
som mottatt i riktig stand når den reisende har forlatt flyplassen uten å melde skaden. På
bakgrunn av det ovennevnte har Norwegian avvist klagers krav om refusjon av kostnader
til reparasjon av bagasje.

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. luftfartsloven § 10-18 / Montrealkonvensjonen artikkel 17 nr. 2. 

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Er
godset skadd eller delvis tapt, må mottakeren klage om det til fraktføreren "umiddelbart
etter at skaden eller tapet oppdages, og senest innen 7 dager for innskrevet reisegods og
14 dager for gods, regnet fra mottakelsen", jf. bestemmelsens annet ledd.

Norwegian synes å legge til grunn at luftfartsloven § 10-26 innebærer at flyselskapet
ikke er ansvarlig for skadene dersom passasjeren forlater flyplassen uten å melde inn
skaden. Det er i så fall en misforståelse. Luftfartsloven § 10-26 er en bevisbyrderegel,
som innebærer at det er passasjeren som i så fall har bevisbyrden for at skaden skjedde
på flyet dersom skaden ikke meldes inn på flyplassen. 

Klager har opplyst at han ikke hadde tid til å rapportere inn skaden på flyplassen,
da han måtte rekke orkesterets turnébuss. Han ringte imidlertid til kundeservice, og
fikk beskjed om å sende en e-post. Han klaget til Norwegian dagen etter flyreisen, jf.
vedlagt e-postkorrespondanse. Han har derfor klaget innen de frister som fremgår av
luftfartsloven § 10-26. Nemnda mener at det er sannsynlig at skaden oppsto under
flyvningen, og viser til klagers fremlagte korrespondanse og bilder som ble sendt til
Norwegian. Norwegian er derfor ansvarlig for utgiftene til reparasjon av flight-kassen til
kontrabassen, som utgjør kroner 4 800.

Vedtak

Transportklagenemnda - fly anbefaler at Norwegian dekker utgiftene til reparasjon av
oppståtte skader på bagasje på kroner 4 800.