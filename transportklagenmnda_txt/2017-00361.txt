Vedtak i Pakkereisenemnda

Sammendrag

Krav om erstatning ved skade/sykdom i forbindelse med elektrisk støt i dusjen.

Dato
22.05.2017

Saksnummer
2017-00361

Tjenesteytere
Apollo Reiser AS

Klager har i det vesentlige anført

Klageren bestilte reise for to personer med innkvartering på Hotel Aria, Skiathos, i
perioden 20.08.2016 - 27.08.2016. Totalpris kr. 8.486.

Ved ankomst fikk klager tildelt et rom som kun hadde et lite vindu ved døren og var uten
balkong. 

De fikk bytte rom, og i det rommet de flyttet til, opplevde klageren elektriske støt i
dusjen. De klaget til hotellet samme dag. De observerte en ledning fra viften ved dusjen
som hang løst med en sukkerbit utenfor. De antok at dette var kilden til problemet.
Hotellet gav tilbakemelding om at de hadde ordnet opp i problemet, men "nippingen" i
dusjen fortsatte selv om de dusjet uten lys på badet for at det ikke skulle være strøm der.

Klageren hadde lite varmt vann og klaget 22.08.2016. Det var også dårlig neste dag.
På ettermiddagen den 24.08.2016 fikk klageren beskjed fra hotellet om at de hadde
ordnet med varmtvannet på rommet. Klageren fikk nå kraftige støt i dusjen og dusjhodet
ble slengt ut av hånden hans i støtet. Dette resulterte i at han ble dårlig og sendt
til legevakten. Klager har reagert på at en av personalet fra hotellet kom inn midt i
undersøkelsen på legevakten. Han ordnet imidlertid med taxi tilbake til hotellet og klager
fikk flytte til et annet rom. 

Klageren hadde leid bil i 3 dager, men den fikk de ikke brukt. Apollo ønsket ikke å dekke
utgiftene til leiebil da den ikke var leid gjennom Apollo.

Klageren har søkt forsikringsselskap om dekning/erstatning. Klager har ikke blitt tilkjent
dekning/erstatning. Han ble sykmeldt etter hjemkomst.

Klager krever refusjon av reisens kostnader, samt godtgjørelse for vesentlig ulempe, jf.
pakkereiseloven § 6-4.

Det vises for øvrig til korrespondanse fra klageren.

Tjenesteyterne har i det vesentlige anført
Klageren fikk støt i dusjen under oppholdet på Hotel Aria. Rommet ble avstengt inntil
videre. I følge reiselederrapporten fikk klageren umiddelbart bytte rom. Apollo viser til
følgende i reiselederrapporten: 

«160826: Vi har pratat med hotellet och dom säger att dom hade bytt rum på gästerna
direkt och skickat dom till läkaren. Har även ringt till läkaren som berättar att gästen
kom in och sa att han hade duschat och känt en elektrisk stöt i 1sek från handtaget
som han sedan tappat. Läkaren har kollat efter något märke och inte hittat något, allt
är normalt. Läkaren säger att dom har gjort tester och att allt även där va normalt och
sedan hade dom provat 2h senare igen men allt var bra. Han berättar också att han har
gett instruktioner på hur dom kan göra tester hemma och om dom behöver får dom
ringa eller komma in igen. Gästerna har inte hört av sig till läkaren igen och läkaren
bedömde att allt var normalt.»

Apollo har valgt å heve kjøpet og refundere det innbetalte beløpet grunnet den
ubehagelige opplevelsen. De har ingen rapporter som tilsier at hendelsen fikk alvorlige
konsekvenser for klageren.

Apollo er av den oppfatning at heving av kjøpet og refusjon av det innbetalte beløp er en
rimelig kompensasjon og finner ikke grunnlag for ytterligere erstatning.

Apollo Reiser har refundert reisens pris, kr. 8.486.

Det vises for øvrig til korrespondanse fra Apollo Reiser AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Nemnda legger til grunn at klageren fikk små elektriske støt i dusjen allerede ved
første gangs bruk, antagelig på grunn av en løs elektrisk ledning som hang i dusjnisjen.
Problemet ble tatt opp fra første dag.  Det ble også klaget over lite varmtvann i dusjen.
Klagene ble fremsatt både overfor hotellet og til Apollos stedlige representant.

Den 24. august fikk klageren beskjed om at dusjen var reparert og i orden.  Etter
reparasjonen kjente klagerens samboer et noe større elektrisk støt.  Da klageren skulle
dusje rett etterpå kom det et så kraftig støt at det, etter det som er beskrevet, smalt,
samt at dusjhodet falt ut av hånden til klageren.

Også Apollo legger dette saksforholdet til grunn og har refundert reisens pris.  Klageren
leide bil for tre dager på Skiatos, men fikk lite nytte av dette på grunn av ulykken, som
førte til at klageren følte seg syk og slapp.  Utgiftene til billeien er ikke refundert av Apollo
fordi bilen ikke ble leid gjennom Apollo.  

Nemnda har funnet saken vanskelig.  Det er ikke opplyst hvilke direkte utgifter som
påløp i forbindelse med leie av bil.  Det er heller ikke opplyst om forsikringsselskapet har
dekket noen del av billeien eller av utgiftene som har påløpt i ettertid i forbindelse med
lege- og psykologkonsultasjoner.  

Klageren har gjennom sin advokat krevd kr. 20.000 som erstatning for vesentlig ulempe,
jfr. pakkereiseloven § 6-4. 

Når de gjelder spørsmålet om vilkårene foreligger for å tilkjenne erstatning for ikke-
økonomisk tap i form av en kompensasjon for ulemper, er nemnda i tvil grunnet uklart
årsaksforhold. 

Nemnda besitter ikke medisinsk ekspertise.  Det fremgår av den vedlagte medisinske
dokumentasjon at alle EKG-undersøkelser som er foretatt har vært normale fra og
med ulykkesdagen. Klageren har hatt symptomer og plager fra armen og nakken. For
nemnda er det vanskelig å bedømme om dette kan være en konsekvens av tidligere
skader og traumer. Det er opplyst om flere bilulykker i de vedlagte legeerklæringene, og
forandringene i nakken er beskrevet som degenerativt betinget.  Det er videre nevnt at
det foreligger en psykososial komponent i sykdomsbildet. Saken fremstår mer som en
sak om erstatning for personskade med de beviskrav som da må oppfylles, enn som en
sak som egner seg for behandling i Pakkereisenemnda.

Nemnda har etter en samlet vurdering kommet til at saken ikke lar seg behandle uten
at dette i særlig grad går ut over klageorganets effektivitet, jfr. Avtale og vedtekter for
klagenemnd for pakkereiser, Pakkereisenemnda kapittel 5.5.1 e). En velbegrunnet
avgjørelse fordrer bevisførsel som ikke lar seg gjennomføre innenfor rammen av
nemndas kompetanseområde. 

En samlet nemnd har deltatt i diskusjonen om saken skulle realitetsbehandles eller
avvises, og nemnda har kommet til at saken bør avvises.

Vedtak

Saken avvises fra behandling i Pakkereisenemnda.