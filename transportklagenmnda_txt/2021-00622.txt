Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.10.2021

Saksnummer
2021-00622

Tjenesteytere
Widerøe

Klager har i det vesentlige anført

Klager skulle reise fra Trondheim til Kristiansand søndag den 7. mars 2021 med WF605
med avgang kl 16.00. En halv time før avgang ble det informert om at avgangen var
kansellert grunnet problemer med å fylle drivstoff på Værnes. Klager ble booket om til ny
flyvning påfølgende dag kl 09.10 via Bergen.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Widerøe har ikke avgitt uttalelse til nemnda. Til klager har flyselskapet i det vesentlige
anført: 

Klagers krav i henhold til kompensasjon og assistanse er regulert av EUs regulativ
261/2004. Denne hendelsen er dessverre ikke kompensasjonsberettiget i henhold til
regulativet, da uregelmessigheten oppstod på grunn av ekstraordinære omstendigheter.
I dette tilfellet var det ikke tilgjengelig fuel i Trondheim og vi kunne derfor ikke fly dit.

Når en uregelmessighet oppstår, har passasjerene følgende valg:
1. Passasjeren kan velge ombooking samt forpleining. Forpleiningen består av mat/
drikke, hotell, transport til/fra hotell, dersom dette er aktuelt.
2. Passasjeren kan velge refusjon og returreise dersom reisen ønskes avbrutt. I tillegg
forpleining.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artikkel 5 og 7.

Widerøe har ikke avgitt uttalelse til nemnda. Til klager har flyselskapet uttalt at
kanselleringen skyldtes problemer med å fylle drivstoff på Værnes. Uttalelsen er
imidlertid ikke dokumentert. Selskapet kan da ikke sies å ha godtgjort at kanselleringen
skyldtes en ekstraordinær omstendighet som ikke kunne vært unngått. Klager har
således rett til standarderstatning 250 euro.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Widerøe utbetaler 250 euro til klager.