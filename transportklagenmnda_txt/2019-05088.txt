Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.09.2020

Saksnummer
2019-05088

Tjenesteytere
Norwegian Air Shuttle

Klager har i det vesentlige anført

Klager med reisefølge, tilsammen fire personer, skulle reise fra Trondheim til London
torsdag 28. november til søndag 1. desember. Flight D8 2833 fra Værnes til  London
torsdag med avgang kl 21.50 ble forsinket til påfølgende dag. Klager ankom London
nesten 17 timer forsinket. 

Fredagen som skulle benyttes i London ble istedet brukt til venting på Værnes. Klager
hadde søkt fri fra jobben fredag og tapte en dags arbeidsinntekt da dagen ikke ble som
planlagt. 

Klager anfører at det var flere fly som tok av og landet på Værnes i det samme
tidsrommet. 

Klager krever standarderstatning 250 euro per person i henhold til EU-forordning
261/2004, samt en dags tapt arbeidsinntekt for en i reisefølget.

Tjenesteyterne har i det vesentlige anført
D8 2833 ble forsinket 16 timer og 48 minutter grunnet dårlige værforhold på tidligere
flyvning. Flymaskinen som skulle operere klagers flyvning, EIFHA, kom fra London på
vei til Værnes. Underveis ble det besluttet å omdirigere flyet til Gardermoen grunnet
dårlige landingsforhold på Værnes, kraftig snøvær og glatt rullebane. Det vises til
fremlagt dokumentasjon. Flymaskinen ankom Værnes sent på kvelden, men grunnet
mannskapets pålagte hviletid kunne ikke besetningen fly før påfølgende dag. Det var
ingen tiltak Norwegian kunne gjort som ville forhindret at flyet ble forsinket.

Passasjerene mottok forpleining i ventetiden. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Norwegians kontroll.  

Norwegian kan ikke imøtekomme klagers krav. 

Det vises for øvrig til Norwegians brev.

Nemnda bemerker

Dersom en passasjer kommer mer enn 3 timer forsinket frem til sitt endelige
bestemmelsessted har passasjeren i utgangspunktet rett til standarderstatning.
Passasjeren har imidlertid ikke rette til standarderstatning dersom flyselskapet godtgjør
at forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5, 6 og 7, samt
EU-domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Norwegian Air Shuttle har godtgjort at verken
forsinkelsen eller de ekstraordinære omstendighetene kunne vært unngått selv om alle
rimelige tiltak var truffet:

Norwegian Air Shuttle har fremlagt dokumentasjon med forklaring som viser at D8 2833
fra Trondheim til London ble forsinket 16 timer og 48 minutter grunnet kraftig snøvær
og glatt rullebane på Trondheim lufthavn Værnes. At crewet gikk ut på arbeidstid var en
direkte følge av værforholdene på Værnes. Norwegian Air Shuttle har redegjort for at de
har vurdert andre tiltak som wetleasing, reposisjonering av egne fly og omposisjonering
av besetning. Wetleasing er ikke mulig da Norwegian Air Shuttle ikke har avtale om dette.
Nemnda legger til grunn at omposisjonering av fly og/eller besetning morgenen etter,
ikke ville redusert forsinkelsen i så stor grad at det er et rimelig tiltak å kreve. Norwegian
Air Shuttle kunne ikke gjort noe for å forhindre værforholdene. Hvorvidt det var andre
fly som tok av og landet på Værnes i det samme tidsrommet er det verken mulig eller
nødvendig for nemnda å overprøve. Det avgjørende er at Norwegian har godtgjort at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet. 

Forsinkelsen gir etter dette ikke rett til standarderstatning.

Klager har videre fremlagt krav om tapt arbeidsfortjeneste. Nemnda mener at
flyselskapet ikke kan holdes ansvarlig for disse utgiftene i medhold av luftfartsloven §
10-20 heller, og viser til begrunnelsen for at klager ikke har rett til standarderstatning;
flyselskapet må sies å ha godtgjort at det har tatt alle forholdsregler som med rimelighet
kan kreves for å unngå tapet også i luftfartslovens og Montreal-konvensjonens forstand.

Vedtak

Transportklagenemnda - fly anbefaler ikke at klager gis medhold.