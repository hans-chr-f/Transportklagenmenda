Vedtak i Pakkereisenemnda

Sammendrag

Krav om prisavslag som følge av endringer av hotell
og bosted, samt store myggproblemer i Varadero.

Dato
14.11.2016

Saksnummer
2016-00037

Tjenesteytere
Reisekompaniet

Klager har i det vesentlige anført

Klager var med på en reise med Reisecompaniet til Cuba fra 29.02.16 til 11.03.16. Det ble
gjort noen endringer i programmet som fikk betydelig negative konsekvenser for klager. 

Ved ankomst Havanna viste det seg at hotell Memories Miamar som de skulle bodd
på var overbooket og de ble derfor flyttet til Hotel Capri. Dette hotellet hadde plass til
dem i kun to netter så de ble deretter sendt til Varadero som er en charterdestinasjon
og langt unna Havanna. Ved ankomst hotellet i Varadero ble de advart om at det er
store myggproblemer i området og at man ikke burde bevege seg ute etter mørkets
frembrudd. 

De spiste derfor inne, men også der var det mygg og klager ble stukket så mye og kraftig
at hun ble syk. Beina hovnet så mye opp at hun ikke kunne ha på sko under resten av
turen. Klager kunne ikke bli med på opplevelser og utflukter og endte til slutt opp hos
lege som følge av stort ubehag og smerter. Reisen ble ødelagt som følge av dette. 

Klager mener det ikke er tatt noe forbehold i programmet om endringer slik
Reisecompaniet hevder. Klager er fra arrangørens side blitt møtt med at hun burde ha
informert dem på forhånd om at hun er allergisk. Klager har aldri hatt noen allergi før
hun reiste til Cuba, så om det var en allergisk reaksjon som gjorde henne syk, så var
dette utløst av alle myggstikkene hun fikk.

Klager krever et prisavslag på kr. 14.500, tilsvarende 50% av det hun betalte for reisen.

Tjenesteyterne har i det vesentlige anført
Hotellsituasjonen på Cuba medfører dessverre at endringer forekommer ganske
hyppig. Dette blir det gitt beskjed om ved påmelding (i programmet på nettsidene) og
i informasjonen som sendes ut i forkant av reisen. Det vises også til Reisecompaniets
generelle reisevilkår der det fremgår at det tas forbehold om endring av hotell.
Disse reisevilkårene er kunden pliktig å lese før bestilling og det må fysisk merkes
av i bestillingsfeltet ved bestilling at man har satt seg inn i disse, og aksepterer
reisevilkårene. 

Gruppen som klager reiste med ble flyttet fra Havanna til Varadero på grunn av et
politisk arrangement. Gruppen ble oppgradert fra et 4-stjerners hotell med frokost til
et all inclusive 5-stjerners hotell med alt av mat og drikke inkludert. Hotellet ligger i
Varadero, på veien til neste destinasjon i programmet. Reisecompaniet ble ikke informert
om endringen fra sine agenter på Cuba før avreise. 

Klager hevder at Varadero er et område med et stort myggproblem og at hotellet
informerte henne om dette. Dette er ukjent for Reisecompaniet og for deres reiseleder
som tilbringer flere måneder i året på Cuba. Varadero ligger ved sjøen og har lite
myggplager sammenlignet med andre destinasjoner, f.eks. i innlandet. De reisende har
på forhånd blitt informert om at man bør medbringe myggolje. Myndighetene hadde en
kampanje mot mygg i den perioden gruppen var på Cuba, og det kan være årsaken til at
klager har oppfattet Varadero som et område med et stort myggproblem. Klager ble flere
ganger tilbudt assistanse av reiselederen og ble på et tidlig tidspunkt anbefalt å kontakte
lege. Dette avslo klager frem til kort tid før hjemreise. I følge legen burde hun ha kommet
tidligere, noe som kunne ha begrenset plagene.  

Reisecompaniet finner på bakgrunn av dette ikke grunnlag for å imøtekomme kravet om
prisavslag. 

Nemnda bemerker

En pakkereise er mangelfull når den avviker fra det som er avtalt eller forutsatt i 
avtalen, jf. pakkereiseloven § 6-1. Avtalen omfatter pakkereisen slik den fremkommer
av bestilling og bekreftelse, opplysninger inntatt i turarrangørens katalog m.v., jf.
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler.

Det fremgår tydelig av reisevilkårene at arrangøren har tatt forbehold om det kan bli
nødvendig å endre hotell, fordi det er vanlig å overbooke hoteller på Cuba. En av de tre
nettene som skulle ha vært tilbragt i Havana ble i stedet tilbragt på et 5-stjerners hotell
i byen Varadero, som lå på veien til det neste stedet som var oppsatt på programmet.
Slik nemnda forstår det, medførte derfor ikke endringen noen endring i den oppsatte
reiseplanen.  

Klageren ble stukket av mygg og fikk så mange stikk at hun fikk store plager.  Hun hevder
at det var spesielt mye mygg i nærheten av hotellet i Varadero. Arrangøren har på sin
side opplyst at mygg er et stort problem på Cuba generelt, og at det er igangsatt en
storoffensiv fra myndighetenes side for å redusere myggplagen.  I reiseopplysningene er
det anbefalt å ta med seg myggspray på turen.

Nemnda finner å måtte legge til grunn at myggsituasjonen var slik den vanligvis er på
Cuba de dagene klageren var der. Det er opplyst at klageren i første omgang ikke ville
oppsøke lege, til tross for at reiselederen tilbød sin assistanse. Da hun mot slutten
av turen samtykket i å oppsøke lege, skal legen ha uttalt at hun burde ha kommet
tidligere før plagene ble så uttalte. Helseproblemer under en feriereise er under enhver
omstendighet først og fremst et spørsmål for forsikringsselskapet.

Nemnda kan etter en samlet vurdering ikke se at klageren har krav på prisavslag.

Vedtak

Pakkereisenemnda kan ikke anbefale at det blir gitt prisavslag i dette tilfellet.

Vedtaket er enstemmig.