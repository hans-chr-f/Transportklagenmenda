Vedtak i Pakkereisenemnda

Sammendrag

Saken gjelder standard på leilighet, Tenerife.

Dato
06.02.2013

Saksnummer
84/12

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 2

Reisens pris: kr 12.611,-

Saken gjelder:

Saken gjelder standard på leilighet, Tenerife.

Klager anfører at leilighetene de fikk var skitne og fulle av mugg både på bad og ellers i
leiligheten. De måtte vaske selv for å kunne bruke badene.

På kjøkkenet kunne de ikke spise. I den ene leiligheten var det åpent rundt stikkontakten.

Apollo har vist til at klager aldri tok kontakt på stedet med Apollos representant slik at
de fikk anledning til å avhjelpe manglene. Apollos reiseleder er på stedet flere ganger i
uken slik at det ikke er vanskelig å ta kontakt.

Nummeret til Apollos servicetelefon er oppgitt i billetten, i velkomstbrevet klager fikk ved
ankomst og i hotellpermen, foruten at resepsjonen kan slå nummeret direkte. Hadde klager
tatt kontakt, kunne Apollo ha hjulpet til med å bytte leilighet eller flytting til annet hotell.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag hvis de ikke avhjelpes innen
rimelig tid. For at turoperatør skal få anledning til å avhjelpe mangler, er det nødvendig å
informere om manglene så snart som mulig på stedet.

I dette tilfelle fikk klager aldri kontakt med Apollos stedlige representant slik at det kunne ha
blitt ordnet opp i problemet på stedet. Det er da ikke grunnlag for å anbefale noe prisavslag.

Vedtak:

Reklamasjonsnemnda for pakkereiser kan ikke anbefale at det gis prisavslag.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Solveig Kohagen, Ving Norge AS

Hanne Åsell, Star Tour AS