Vedtak i Pakkereisenemnda

Sammendrag

Krav om refusjon grunnet manglende aircondition.

Dato
11.05.2023

Saksnummer
2023-00772

Tjenesteytere
Ticket

Klager har i det vesentlige anført

Klagen gjelder en pakkereise for to personer med innkvartering i "Suite - Balcony - Pool
View" med All Inclusive på Hotel BM Mallorca, Magaluf, Mallorca i perioden 14.05.2022 -
21.05.2022. Totalpris 11 626 kroner.

Klagers aircondition fungerte ikke i løpet av ferien. I og med at klager bodde på et
partyhotell i Magaluf med mye støy, ble det lite søvn da de måtte ha dørene åpne for å få
få luft og gjennomtrekk. Klager har anført at det var 30 grader på dagtid. Det ble lite eller
ingen søvn, noe som ødela mye av ferien. 

Klager bekrefter at de ikke ringte til Ticket under reisen da de hele tiden fikk beskjed om
at det skulle ordnes av kundeservice på hotellet. Det var først siste dagen på hotellet de
fikk beskjed om at de ikke hadde den chipen som skulle til for å få aircondition til å virke.
Dersom dette gjaldt hele hotellet, hadde det ikke hjulpet å bytte rom. Klager mener 1 500
kroner er for lite i kompensasjon for at en ferieuke ble ødelagt på grunn av mangel på
søvn. 

Klagers krav: 50 % av reisens pris. 

Det vises for øvrig til korrespondanse fra klager.

Tjenesteyterne har i det vesentlige anført
Klager har bestilt en pakkereise via Tickets nettside ticket.no til Mallora i perioden
14.05.2022 - 21.05.2022. Klager kontaktet Ticket først etter hjemkomst den 24. mai og
informerte om at de hadde problemer med klimaanlegget. Klager tok ikke kontakt med
Ticket mens de var på reisemålet. Ticket fikk derfor ingen mulighet til å hjelpe klager med
å bytte rom. 

Ticket har i ettertid vært i kontakt med hotellet og forstår at personalet på stedet prøvde
å løse problemet med klimaanlegget uten hell. Da hele hotellet manglet klimaanlegg, ble
klager tilbudt kompensasjon i form av en drink i baren. Ticket har registrert at klager ikke
ønsket denne kompensasjonen.

Ticket har anført at Ticketpakke kostet 8 704 kroner som inkluderte fly og hotell. Øvrige
kostnader gjelder bagasje 2 286 kroner og kansellering for forsikring 636 kroner.
Ticket mener at ikke mer enn ca. 20 % av pakkereisen er rimelig som kompensasjon.
Klager tok ikke kontakt med Ticket under oppholdet. Klager tok heller ikke kontakt med
nødnummeret for problemer på stedet.

Som kompensasjon ønsker Ticket å gi klager 1 500 kroner for problemer med
klimaanlegget.

Det vises for øvrig til korrespondanse fra Ticket.

Nemnda bemerker

Klagen gjelder en pakkereise for to personer med innkvartering i "Suite - Balcony - Pool
View" med All Inclusive på Hotel BM Mallorca, Magaluf, Mallorca i perioden 14.05.2022 -
21.05.2022. Totalpris 11 626 kroner.

Klagers aircondition fungerte ikke i løpet av ferien.

Det er uomtvistet at klager ikke tok kontakt med Ticket før etter hjemkomst den
24. mai. Det følger av pakkereiseloven § 26 at reklamasjoner skal meldes inn uten
ugrunnet opphold og dersom det reklameres på reisen har tjenesteyter adgang til
å avhjelpe forholdet. I denne saken mener nemnda at det virker som om det var en
gjennomgående feil med anlegget som taler for at selv ikke Ticket ville fått endret dette
i løpet av klagers ferie. Men nemnda mener at Ticket skulle hatt mulighet til å ev flytte
klager til et annet hotell. 
Det er normal praksis i nemnda å gi prisavslag for manglende aircondition anlegg.
Nemnda anbefaler at tjenesteyter utbetaler et prisavslag skjønnsmessig satt til 2 000
kroner. Pakkereisenemnda anbefaler at klager gis delvis medhold.

Vedtak

Pakkereisenemnda anbefaler at klager gis delvis medhold.