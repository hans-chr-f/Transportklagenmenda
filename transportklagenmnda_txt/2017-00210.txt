Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
27.10.2017

Saksnummer
2017-00210

Tjenesteytere
SAS

Klager har i det vesentlige anført

Klager skulle reise fra Hammerfest til London via Tromsø og Oslo den 17. januar 2017.
SK4417 fra Tromsø til Oslo ble forsinket slik at klager mistet sin videreforbindelse
til London kl 17.05. Hun ble booket om til neste fly kl 20.15 og ankom endelig
bestemmelsessted mer enn 3 timer forsinket.

Klager mener hendelsen ikke er å anse som en ekstraordinær omstendighet da snøvær i
Nord-Norge i januar ikke er uvanlig. 

Klager krever standarderstatning 400 euro i henhold til EU-forordning 261/2004. 

Det vises for øvrig til klagers brev.

Tjenesteyterne har i det vesentlige anført
SK4417 ble forsinket 1 time og 6 minutter som følge av dårlig vær i Tromsø og regulering
av slottider utført av ATC (Air Traffic Control). Det vises til fremlagt dokumentasjon. Som
følge av forsinkelsen mistet klager sin videreforbindelse, og hun ble derfor booket om til
neste avgang kl 20.15. 

Hendelsen er ikke kompensasjonsberettiget i henhold til EU-forordning 261/2004 da
årsaken var dårlig vær og restriksjoner i luftrommet.

Det vises for øvrig til SAS' brev.

Nemnda bemerker

En passasjer som kommer mer enn 3 timer forsinket frem til det endelige
bestemmelsesstedet, har rett til standarderstatning fra flyselskapet med mindre
selskapet godtgjør at forsinkelsen skyldtes ekstraordinære omstendigheter som ikke
kunne vært unngått selv om alle rimelige tiltak var truffet, jf EU-forordning 261 / 2004
artiklene 5, 6 og 7 og EU-domstolens avgjørelser i sak Sturgeon-Condor av 19.11.2009
(C-402/07) og Nelson med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Slik nemnda ser det har flyselskapet SAS godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet:

SAS har fremlagt dokumentasjon for at det var vanskelige værforhold med påfølgende
restriksjoner i luftrommet og lange taksekøer som førte til at flyet fra Tromsø kom
forsinket til Oslo med den følgen at klageren mistet sin videre forbindelse til London.
Den samme dokumentasjonen viser at forsinkelsen ikke kunne vært unngått selv om alle
rimelige tiltak var truffet.

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.