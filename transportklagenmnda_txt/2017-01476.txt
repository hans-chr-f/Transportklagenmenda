Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.04.2018

Saksnummer
2017-01476

Tjenesteytere
SAS

Klager har i det vesentlige anført

Klager skulle reise fra Tromsø til Billund via Oslo den 27. mars 2015 kl 14.00. SK4417 fra
Tromsø til Oslo ble forsinket slik at klager mistet sin videreforbindelse. Klager har ikke
fremlagt informasjon om hvordan han ankom Billund, kun at han ankom påfølgende dag
kl 10.00. Han skulle på opprinnelig ruteplan ha landet kl 19.40 den 27. mars. 

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
SK4417 ble forsinket på grunn av ekstremt dårlig vær den 26. mars på Gardermoen.
Kraftig snøfall i Oslo førte til at Gardermoen var stengt i flere timer om formiddagen
den 26. mars, ingen visste hvilke fly som ville gå eller ankomme. Dette forårsaket mange
kanselleringer og lange forsinkelser den 26. og den 27. mars. SAS viser til fremlagt
dokumentasjon.

De neste dagene var det svært fulle fly på grunn av palmehelgen og påsken, SAS beklager
at klager ikke rakk sin videreforbindelse til Billund. Etter det SAS kan se ble han ikke
booket om. I klagers fremstilling kommer det ikke frem hvordan han kom seg til Billund,
SAS kan derfor ikke ta stilling til hva klager er berettiget til. Dersom klager har hatt
utgifter bes han kontakte SAS. 

SAS mener værsituasjonen og ATC problemer i Oslo dagen før, med påfølgende
problemer med crew og fly den 27. mars, er ekstraordinære hendelser og utenfor SAS sin
kontroll.

SAS kan ikke imøtekomme klagers krav om EU-kompensasjon.

Det vises for øvrig til SAS sitt brev.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet SAS har godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet:

SAS har fremlagt dokumentasjon med forklaring som viser at SK4417 fra Tromsø til Oslo
ble forsinket grunnet kraftig snøfall på Gardermoen som førte til at klager mistet sin
videreforbindelse til Billund.  Nemnda viser til det store antall flygninger som ble berørt.
SAS kunne ikke gjort noe for å forhindre værforholdene. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.