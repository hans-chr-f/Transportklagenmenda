Tjenesteyter følger ikke vedtaket i saken (07.06.2023)
Kommentar fra tjenesteyter:

Standpunktet skyldes prinsipiell uenighet om at de faktiske forhold i saken skyldes
ekstraordinære omstendigheter, i tillegg til uenighet om bruken av rettslig grunnlag bak
vurderingen. 

Vedtak i Transportklagenemnda - Fly

Sammendrag

Krav om refusjon av nyinnkjøpte billetter.

Dato
27.04.2023

Saksnummer
2022-02595

Tjenesteytere
Norwegian Air Shuttle

Klager har i det vesentlige anført

Klager skulle reise tur-retur med Norwegian fra Ålesund til Oslo 6.- 14. september 2022.

Da klager bestilte billetten den 8. august 2022, søkte hun av gammel vane
ungdomsbillett, under 26 år, selv om klager fylte 26 år den 5. august. Det var en ren
forglemmelse, og hun endret raskt søket til voksen billett. Det kan se ut som det har
skjedd en feil i systemet, og at det hadde hengt seg opp i opprinnelig søk, da det allikevel
ble bestilt en ungdomsbillett. Ved ombordstigning ble klager stoppet, og fikk beskjed om
at billetten ikke var gyldig. Klager foreslo å betale merkostnaden til voksenbillett. Klager
har vedlagt reisekvittering for sitt reisefølge som hadde bestilt  billett samtidig,  og der
fremkommer det at prisforskjellen mellom ungdomsbillett og vanlig billett kun var kr. 40.
Dette mener klager understreker at bestillingen av ungdomsbillett ikke var gjort bevisst
fra klagers side,

Klager måtte kjøpe ny tur-retur billett som kostet kr. 2548, og krever denne refundert.

Tjenesteyterne har i det vesentlige anført
Norwegian har i det vesentlige anført følgende:

Klager er selv ansvarlig for å bestille riktig billett, noe hun ikke har gjort i dette tilfellet,
ved å benytte koden «under 26». Billetten var ikke gyldig i henhold til vilkårene, og
selskapet kan ikke refundere kostnad for ny billett.

Nemnda bemerker

Nemnda mener at Norwegians nektede ombordstigning og krav om å kjøpe nye billetter
var urimelig i den oppståtte situasjonen. Dette til tross for at klager hadde benyttet
en rabattkode det ikke var grunnlag for. Det vises til at reisen skjedde 3 dager etter
at hun fylte 26 år, og at prisforskjellen kun var 40 NOK. Det legges til grunn at klagers
feil var uforsettlig. Etter nemnda syn var den naturlige løsningen da at klager dekket
mellomlegget mellom alminnelige LowFare-billetter og billigbillettene, og ikke at hun ble
avkrevd å kjøpe ny billett.

I den situasjonen som har oppstått anbefaler nemnda at Norwegian refunderer klagers
tilleggsutgifter til nye billetter, fratrukket LowFare-billetter som klager skal dekke.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at Norwegian refunderer klagers utgifter til ny flybillett,
fratrukket LowFare-billetter.