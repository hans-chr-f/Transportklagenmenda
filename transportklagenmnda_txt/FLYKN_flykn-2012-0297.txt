Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.11.2012

Saksnummer
297/12F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Trondheim til København den 1. mars 2012 med DY910 kl. 21:55.
Flyet ble kansellert, og klager ble booket om til morgenen etter. Årsaken til kanselleringen
var at flygerne hadde oversteget tillatt arbeidstid. Klager mener dette er forhold innenfor
flyselskapets kontroll, og at flyselskapet burde satt inn ekstra personell.

Klager ble ikke tilbudt hotell da klagers hjemsted er Trondheim. Klager føler det som
forskjellsbehandling at de andre passasjerene fikk hotell, mens klager måtte betale for dette
selv.

Klager krever standarderstatning 250 euro per person, samt refusjon av hotellutgifter, kroner
1 650.

Norwegian har i det vesentlige anført:

DY910 ble kansellert som følge av stengt rullebane på Flesland, på tidligere flyvning. Dette
førte til at besetningen på DY910 gikk ut på arbeidstid. Hendelsen oppstod uforutsett og
var forårsaket av ekstraordinære omstendigheter som ikke kunne vært unngått selv om alle
rimelige tiltak var truffet.

I henhold til EU forordning 261/2004 er flyselskapene unntatt fra videre kompensasjon
dersom årsaken til kanselleringen er uforutsette forhold som forhindrer flyvningen.

Ved kanselleringer kan passasjerene enten få full refusjon eller bli ombooket til neste ledige
avgang. Klager valgte sistnevnte.

Dersom passasjerene er på returreise dekker Norwegian forpleining. På utreiser dekker
Norwegian vanligvis kun transport til og fra flyplassen.

Norwegian har valgt å refundere klagers hotellutgifter, men kan dessverre ikke imøtekomme
klagers krav om kompensasjon.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Nemnda legger på bakgrunn av de foreliggende opplysninger til grunn at innstillingen skyldtes
at flyets besetning overskred arbeidstidsbestemmelsene som følge av stengt rullebanene
tidligere på dagen. Dette er etter nemndas vurdering å anse som en ekstraordinær
omstendighet. Nemnda er videre av den oppfatning at innstillingen ikke var til å unngå selv
om alle rimelige tiltak var truffet. Innstillingen gir følgelelig ikke rett til standarderstatning etter
forordningen.

Ved innstilling av en flygning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf. forordningens
artikkel 5 jf. artikkel 8 og 9.

Det fremgår av ovennevnte at overnatting skal tilbys dersom det er «nødvendig». Det
må bero på en konkret vurdering om det er nødvendig med hotellovernatting. Dersom
hotellovernatting ikke er aktuelt, plikter selskapet å erstatte utgifter til transport t/r hjemmet.

Nemnda tar til etterretning at Norwegian nå har erstattet klagernes hotellutgifter.

Vedtak:

Transportklagenemnda - fly finner ikke å kunne anbefale at klagerne gis medhold i sitt krav
om standardkompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS