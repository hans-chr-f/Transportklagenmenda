Vedtak i Transportklagenemnda - Fly

Sammendrag

Krav om refusjon av flybilletter grunnet ruteendring.

Dato
17.11.2021

Saksnummer
2021-00889

Tjenesteytere
SAS

Klager har i det vesentlige anført

Klager hadde bestilt flybillett hos SAS fra Oslo til Stavanger for reise den 15. juni 2021
med avgang kl 16:15. Den 24. april sendte SAS en epost til klager med informasjon om
ruteendring; avgangen kl 16.15 var kansellert, og klager var booket om til ny avgang kl
17:15. Videre stod det i eposten at dersom ikke klager gir SAS tilbakemelding innen fem
dager, anser SAS at klager har akseptert ruteendringen.   

Da denne eposten havnet i klagers søppelpost, rakk ikke klager å gi beskjed til SAS innen
fristen om at han ikke ønsket å reise på den nye avgangen.

Klager ber nemnda vurdere om SAS har lov til å gi passasjerer en så kort frist på å foreta
et valg etter en ruteendring. 

Klager krever full refusjon av billetten. Billetten kostet kroner 749 hvor kroner 678
ble betalt med gavekort og kroner 71 i kontanter. Klager har kun mottatt en voucher
pålydende kroner 119 som han antar er skatter og avgifter.

Tjenesteyterne har i det vesentlige anført
SAS har ikke avgitt uttalelse til nemnda.

Nemnda bemerker

En ruteendring innebærer kansellering av en avtalt flygning. Basert på sakens
opplysninger legger nemnda til grunn at klagers flyvning mellom Oslo og Stavanger ble
kansellert mer enn 14 dager i forveien. Klager har derfor ikke rett på standarderstatning i
henhold til EU-forordning 261/2004 artikkel 5 nummer 1 bokstav c punkt i). 

Klager krever full refusjon av billetten da han ikke ønsket å reise på den nye
avgangstiden. 

Det er ikke bestridt at klager ble varslet om ruteendringen per epost den 24. april. Klager
har anført at eposten havnet i hans søppelpost. Nemnda bemerker at den eposten som
SAS benyttet ved utsendelse av informasjon også er den epostadressen som ble benyttet
ved bestilling av reisen.  

SAS har tross oppfordring ikke avgitt uttalelse til nemnda. 

Ved kanselleringer fra flyselskapets side har klager rett på valget mellom omruting eller
full refusjon, jf. EU-forordning 261/2004 artikkel 8. 

I dette tilfellet har SAS sendt en mail til klager med informasjon om omruting på nye
flyvninger, og at dersom han ikke svarer innen et visst antall dager, så regnes den
nye reiseruten som akseptert. I mail fra SAS til klager datert 24. april 2021 står det at
klager må svare innen de neste fem dagene. I og med at denne mailen havnet i klagers
søppelpost, oppdaget han ikke denne informasjonen innen fristen gikk ut. Spørsmålet
for nemnda er om klager med dette er avskåret fra retten til refusjon. 

Nemnda er av den oppfatning at klager ikke er avskåret fra retten til refusjon i
dette tilfellet. Aksept av et tilbud fordrer normalt en opptreden fra mottakeren side
med en angivelse av at tilbudet er godtatt. At mottakeren forholder seg passiv er i
utgangspunktet ikke tilstrekkelig.  SAS kan etter nemndas syn ikke ensidig binde klager til
å akseptere den nye reiseruten ved å sette en frist for tilbakemelding slik SAS har gjort i
dette tilfellet.  

Nemnda anbefaler at SAS refunderer flybilletten til klager. Ettersom billetten ble betalt
delvis med voucher, anbefaler nemnda at kroner 678 refunderes i form av gavekort og
kroner 71 i form av kontanter. Det vises til sak 2021-00094. Kroner 119 som allerede er
utbetalt kommer til fradrag.

Vedtak

Transportklagenemnda anbefaler at SAS refunderer klagers billett med kroner 749, hvor
kroner 678 refunderes i form av gavekort og kroner 71 i form av kontanter. Kroner 119
som allerede er utbetalt kommer til fradrag.