Vedtak i Transportklagenemnda
- Kollektivreiser

Sammendrag

Krav om drosjerefusjon som følge av forsinket T-bane

Dato
19.06.2018

Saksnummer
2018-00881

Tjenesteytere
Ruter

Klager har i det vesentlige anført

Klager har fremsatt krav om refusjon av drosje for syv tilfeller av forsinkelse som har
oppstått på hans faste reiserute. Det vises her til vedlagt oversikt over den aktuelle
reisestrekningen som klagen omhandler. 

Klager bestrider ikke at de syv tilfellene ikke oppfyller vilkårene gitt i Ruters reisegaranti,
men mener at Ruter må holdes ansvarlig for at han har fått feil informasjon fra starten
av. 

15. februar 2016 kontaktet klager kundeservice med spørsmål om selskapets
reisegaranti gjaldt i de tilfeller der hvor det var mindre enn 5 minutters overgangstid til
neste transport. Det ble da informert at det ikke var en absolutt regel. Klager tok derfor
taxi og Ruter innvilget drosjerefusjon. 

7. desember 2016 hadde klager planlagt tilsvarende reiserute med to minutters
overgangstid. T-banen ble for sen og klager rakk ikke videre forbindelse med buss 69
fra Hagerud T. Det var en time til neste buss og klager tok derfor taxi. Ruter innvilget
drosjerefusjonen også denne gang. 

I perioden august og september 2017 hadde klager samme problemstilling med at
T-banen ble forsinket med en beregnet overgangstid på ca. to minutter. Ved de to
første tilfellene innvilget Ruter refusjon, men da klager sendte inn ca. syv refusjonskrav
samtidig ble kravet avvist av Ruter. 

Nå som Ruter uttrykkelig har presisert at det ved overgang må beregnes overgangstid
på minst 5 minutter vil klager selvfølgelig innrette seg etter dette. Men han fastholder at

Ruter refunderer kravene som ble fremsatt i august og semptember 2017, med følgende
begrunnelse:

1. Ruter har per telefon (177) sagt at regelen ikke er absolutt
2. Ruter har stadfestet at refusjonskravene var godkjent ved å innvilge refusjon for hele
fem tilfeller, hvor overgangstiden kun var på to minutter. Dessuten var de fire siste
tilfellene identisk med de kravene som nå er blitt avvist. 

Dersom det er slik at Ruter fremdeles fastholder avgjørelsen, innebærer det at en verken
kan stole på informasjonen fra selskapet eller det at Ruter praktiserer likebehandling.
Klager stiller også spørsmål til om det er rimelig å forlange at en vanlig kunde skal ha
bedre kunnskap om vilkårene for drosjerefusjon enn saksbehandlerne hos Ruter. 

Klager krever derfor at Ruter refunderer drosjeutgiften til totalt 1000 kroner for de syv
tilfellene av forsinkelsen i perioden august til september 2017.

Tjenesteyterne har i det vesentlige anført
Ruter viser til henvendelse fra klager angående refusjonskrav som Ruter har avvist.
Grunnen til at Ruter har avvist kravene er fordi klager ikke har beregnet nok tid til
overgang og gangtid på sin reisestrekning. I alle tilfellene har forsinkelsene kun vært på
noen få minutter. 

Klager må bytte transportmiddel to ganger for å komme frem dit han skal. Første
strekning går fra Karlsrud til Brynseng, her går det to T-banelinjer nr. 1 og 4, så herfra
går det to avganger i kvarteret. Så bytter han til linje 2 på Brynseng, også denne går to
ganger i kvarteret. Til slutt bytter han til buss linje 69, denne har kun en avgang i timen.

Reglene som gjelder for Reisegarantien står på Ruters nettsider, i tillegg så finnes det
brosjyrer om bord på alle transportmidler. På begge steder står det klart og tydelig
at den reisende ved overgang må bergene minst 5 minutter pluss gangtid mellom
transportmidlene. At dette er reglene som gjelder mener vi kommer tydelig frem her.
Dette vet også de som jobber ved Ruters kundesenter, og det er vanskelig for oss å vite
hva som er sagt.

Det stemmer at klager har fått godkjent refusjonskrav som han ikke skulle hatt. Det
fritar likevel ikke klager fra å forholde seg til de reglene som gjelder. Klager reiser denne
strekningen svært ofte, og har også sendt inn svært mange krav om drosjerefusjon
hvor forsinkelsene er på noen få minutter. Vi har derfor anbefalt klager å reise med en
avgang tidligere slik at han er sikker på at han når bussen. Det ser likevel ut som at klager
fortsetter samme mønster og fortsetter å sende inn nye krav. De som ikke oppfyller
reglene vil også bli avvist i fremtiden.

Vi er ikke enig i påstanden om at Ruter må ta ansvaret for at klager har misforstått
reglene, og opprettholder vårt standpunkt i disse sakene.

Nemnda bemerker

Det fremgår av Ruters nettsider at reisegarantien som gir rett til refusjon av taxiutgifter
ved forsinkelser, ikke gjelder dersom det ved bytte av transportmiddel ikke er beregnet
overgangstid på minst 5 minutter. Dette fremgår også av brosjyren om reisegaranti som
finnes på transportmidlene. 

Klager viser til at han i forbindelse med reise 15. februar 2016 henvendte seg til Ruters
kundeservice og fikk opplyst at 5 minutters regelen ikke er absolutt. 

Nemnda bemerker at det er er uklart hva som ble sagt i samtalen og at det er lite
sannsynlig at en ansatt ved kundeservice har opplyst dette. Det er imidlertid erkjent av
Ruter at klager etter februar 2016 har fått godkjent refusjon av taxiutgifter flere ganger
hvor overgangstiden har vært mindre enn 5 minutter. Ruter har ikke gitt kommentarer
om hva som var årsaken til dette. 

Klagesaken gjelder 7 taxiregninger som ble sendt inn samtidig  i august/september 2017
og hvor overgangstiden var mindre enn 5 minutt. Klagers reiserute var basert på bytte av
t-bane med 2 minutters overgangstid. 

Nemnda bemerker at det ikke er tvil om at klager ikke er berettiget til refusjon av de 7
regningene. 

Nemnda kan ikke se at det forhold at Ruter tidligere har akseptert refusjon i strid med
reglene, gir klager rett til refusjon i senere saker. 

Nemnda bemerker at det er uklart hva som ble sagt i klagers samtale med Ruters
kundeservice. Krav om refusjon kan derfor heller ikke innfris på dette grunnlag. 

Nemnda kan følgelig ikke anbefale at refusjon gis.

Vedtak

Transportklagenemnda Kollektivtransport finner ikke å kunne anbefale at klager gis
medhold.