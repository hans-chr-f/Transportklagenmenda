Vedtak i Transportklagenemnda - Fly

Sammendrag

Krav om refusjon av booking grunnet endringer i reisen.

Dato
23.03.2023

Saksnummer
2022-02309

Tjenesteytere
Norwegian Air Shuttle
Wizz Air
LOT Polish Airlines

Klager har i det vesentlige anført

Klager hadde kjøpt en reise hos Kiwi.com for to personer for å reise fra Oslo til
Larnaca. Planlagt avreise var den 18. oktober 2022, og hjemreisen var den 28. oktober
2022. Utreisen var direkte fra Oslo til Larnaca med flyselskapet Norwegian, (DY1890
kl. 06:30-12:05) og hjemreisen via Warszawa med flyselskapene Wizz Air (W61552
12:05-14:35) og LOT Polish Airlines (LO483). Reisen kostet 8951,84 NOK. 

Klager fikk beskjed om at reisen var endret. Flyvningen fra Larnaca til Warszawa var
endret fra 28. oktober 2022 til 26. oktober 2022. De kunne betale nesten 9000 NOK for
å komme seg hjem som planlagt, men dette hadde de ikke penger til. Forespørsel om
refusjon ble dermed sendt inn og klager mottok bekreftelse på at refusjonsforespørselen
var mottatt den 28. august 2022. 

Klager krever å få refundert beløpet som ble betalt for reisen. Hele reisen er ubenyttet.

Tjenesteyterne har i det vesentlige anført
Kiwi.com har ikke fremmet tilsvar til Transportklagenemnda. Det samme gjelder
flyselskapet Wizz Air.

Norwegian har anført følgende:

Vedrørende DY1890 den 18. oktober 2022 fra OSL-LCA for to passasjerer: 
Klager krever refusjon av billetten. I henhold til billettreglene tilgjengelig på Norwegian
sine hjemmesider, kan LowFare og LowFare+ billetter fullt ut refunderes dersom
de avbestilles innen 24 timer etter bestilling. Etter 24 timer kan billetten avbestilles,
men refusjon vil ikke bli gitt. Klager hadde en LowFare-billett. Det vises til fremlagt
dokumentasjon på dette. I henhold til Norwegian sine systemer ble billetten avbestilt
senere enn 24 timer etter bestillingen.  Ettersom klager ikke benyttet billetten er
Norwegian villig til å utbetale skatter og avgifter i henhold til artikkel 12.5 i Norwegians
befordringsvilkår: 404 NOK. 

LOT Polish Airlines har anført følgende:

Klager hadde reservasjon for to personer på LO483 fra Warszawa den 28. oktober
2022. Billettene ble utstedt av ETRAVEL SERVICES SP Z O.O. Reservasjonen med LOT
Polish Airlines var kun for flyvningen LO483 den 28. oktober 2022. Passasjerene hadde
med dette separate bookinger for resten av flyvningene.  Den 28. august 2022 fjernet
reisebyrået segmentet for LO483 fra klagers reservasjon. Selve flyvningen, LO483 den 28.
oktober 2022 var ikke forsinket eller kansellert, og tidene for flyvningen var de samme.

De ubenyttede billettene ble refundert i henhold til reglene for billettene og gjennomført
av utsteder den 28. august 2022. I dette tilfellet er klager ikke berettiget full refusjon av
billettene, ettersom LO483 opererte i henhold til rutetid.

Det vises til fremlagt dokumentasjon.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3 (3).  Kiwi.com og
Wizz Air har ikke fremmet tilsvar i saken. 

Basert på partenes forklaring, informasjon og dokumentasjon legger nemnda til grunn
at det var Wizz Air sin flyvning W61552 fra Larnaca til Warszawa med planlagt avgang
den 28. oktober 2023 som ble endret/kansellert fra flyselskapets side. Det er usikkert
for nemnda om det var en ruteendring eller kansellering, men ny avgang var to dager
tidligere. Nemnda mener dette uansett må anses som en kansellering i EU-forordning
261/2004 sin forstand. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5 jf. artikkel 7.
Retten til standarderstatning faller bort i tilfeller hvor passasjeren har blitt informert om
innstillingen mer enn to uker før avreise, jf. artikkel 5 nummer 1 bokstav c første punkt.
I dette tilfellet ble klager klar over innstillingen mer enn to uker før avreise. Klager har
således ikke rett på standarderstatning. Klager har heller ikke krevd dette.

Uavhengig av om passasjeren har rett på standarderstatning, skal passasjeren tilbys
valget mellom refusjon av billettprisen og omruting, jf. EU-forordning 261/2004 artikkel 8
nummer 1. 

Klager ble satt opp på en flyvning to dager tidligere. Dette kunne ikke klager godta. Det
var ikke mulig å få noen annen omruting uten å betale for dette. Reisen ble ikke benyttet
og klager sendte inn krav om refusjon av reisen.

Det er flyselskapet som er ansvarssubjekt etter EU-forordning 261/2004 artikkel 8. Dette
gjelder selv om reisen er bestilt via et reisebyrå. 

Nemnda mener Wizz Air som opererende flyselskap på den kansellerte/endrede
flyvningen som følge av brudd på omrutingsplikten, plikter å fullt ut refundere prisen for
hele klagers reise i henhold til EU-forordning 261/2004 artikkel 8. Det vises til at klager
kun fikk et tilbud om omruting på opprinnelig avreisedag mot å betale nærmere 9000
NOK. Dette førte til at klager ikke fikk benyttet billettene som var kjøpt. Refusjonskravet
utgjør 8951,40 NOK. 

Det må gjøres fradrag for refusjon av skatter og avgifter som klager måtte motta fra
Norwegian og LOT Polish Airlines.  

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Norwegian og LOT Polish Airlines anbefales å refundere refunderbare skatter og avgifter
på de ubenyttede strekningene for sine respektive flyvninger.

Vedtak

Transportklagenemnda anbefaler at Wizz Air betaler 8951,40 NOK til klager, fratrukket
refusjon av skatter og avgifter som klager måtte motta fra Norwegian og LOT Polish
Airlines. 

Norwegian og LOT Polish Airlines anbefales å refundere refunderbare skatter og avgifter
på de ubenyttede strekningene for sine respektive flyvninger.