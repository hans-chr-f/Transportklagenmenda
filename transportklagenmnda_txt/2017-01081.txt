Vedtak i Transportklagenemnda - Fly

Sammendrag

Krav om standardkompensasjon ved kansellering.
Omdirigering ved dårlige værforhold.

Dato
31.01.2018

Saksnummer
2017-01081

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY436 fra Oslo lufthavn (OSL) til Molde
(MOL) 17. mars 2017. Flyvningen ble forsinket med mer enn tre timer, og klager har på
dette grunnlag fremsatt krav om standardkompensasjon i henhold til EU-forordning
261/2004 på 250 euro pr. person, totalt 500 euro for to passasjerer.

Tjenesteyterne har i det vesentlige anført
Norwegians flyvning DY436 fra Oslo lufthavn til Molde 17. mars 2017 måtte returnere
til Molde etter avgang som følge av dårlige værforhold i Molde. Værforholdene var så
dårlige at det ble ansett som for farlig å lande. Etter to mislykkede landingsforsøk, ble det
besluttet at flyvningen skulle returnere for passasjerenes sikkerhet. 

Flyvningen ble til slutt kansellert som følge av værforholdene. Alle passasjerer ble booket
om til ny flyvning påfølgende dag. Passasjerene mottok forpleining i henhold til EU-
forordning 261/2004. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
kanselleringen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers erstatningskrav.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå kanselleringen. 

I dette tilfellet skyldtes kanselleringen at maskinen som skulle betjene klagers flyvning
ikke klarte å lande i Molde som følge av regn, snø og tåke ved flyplassen. Det ble
gjort to landingsforsøk, og kapteinen besluttet deretter å returnere til Oslo av hensyn
til passasjerenes sikkerhet. Nemnda mener at slike værforhold må anses som en
ekstraordinær omstendighet i forordningens forstand. Passasjerene ble innlosjert på
hotell og ble booket om til ny flyvning påfølgende dag. Nemnda legger til grunn at
kanselleringen som følge av værforholdene ikke kunne vært unngått selv om alle rimelige
tiltak ble truffet. Kanselleringen gir etter dette ikke rett til standarderstatning, og nemnda
anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.