Tjenesteyter følger ikke vedtaket i saken (02.03.2023)
Kommentar fra tjenesteyter:

Flyselskapet fastholder at kanselleringen oppsto grunnet ekstraordinære omstendigheter
(birdstrike og reparasjon av sikkerhetsårsaker) og kompensasjon vil med dette ikke bli
utbetalt.

Vedtak i Transportklagenemnda - Fly

Sammendrag

Krav om standarderstatning som følge av kansellering

Dato
15.02.2023

Saksnummer
2022-01454

Tjenesteytere
Iberia Airlines

Klager har i det vesentlige anført

Den 20.07.2022 skulle klager reise med Iberia Airlines, rutenummer IB3497, fra Oslo til
Pamplona via Madrid. Samme dag ble det gitt beskjed om kansellering fra flyselskapet.
Klager ble så omrutet til dagen etter til IB043+IB0442. Flyvning IB043 ble forsinket i over
5 timer, og klager rakk ikke neste fly - IB0442. 

Som følge av dette krever klager standarderstatning i henhold til EU-forordning
261/2004, tilsvarende 400 EUR.

Tjenesteyterne har i det vesentlige anført
Iberia Airlines har i sitt tilsvar redegjort for den første kanselleringen som oppsto-
IB3497. Flyselskapet informerer om at kanselleringen skyldtes en teknisk feil forårsaket
av birdstrike på flyet. Videre opplyser flyselskapet at passasjerene ble omrutet til
flyvningen dagen etter- IB0043. 

Iberia forklarer at dette er en ekstraordinær omstendighet som ikke kunne vært unngått
selv om alle rimelige tiltak ble truffet, noe som fritar de for erstatningsansvar i henhold til
forordningen. 

Vedlagt har de lastet opp bilder av flymaskinen med notater og markeringer på selve
flymaskinen rundt området der birdstriken oppstod.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 og 7. 

Kollisjon med fugl er en ekstraordinær omstendighet i forordningens forstand, jf. EU-
domstolens avgjørelse i saken Peskova med flere av 4. mai 2017 (C-315/15) avsnitt 26.
Flyselskapet må sannsynliggjøre at det er birdstrike som er årsaken til kanselleringen
og at de har truffet «alle rimelige tiltak» for å unngå eller redusere konsekvensene av
forsinkelsen for passasjerene, jf. art. 5 nr. 3. 

Iberia Airlines har forklart at kanselleringen skyldtes teknisk feil forårsaket av birdstrike.
Flyselskapet har dokumentert dette ved å laste opp bilder av et fly med markeringer
og små notater, uten noen ytterligere forklaringer eller henvisning til interne logger.
Det er ikke sannsynliggjort at klager skulle reise med akkurat denne flymaskinen. Dette
kunne ha blitt gjort ved å laste opp interne logger eller på en annen måte vist til at
denne flymaskinen skulle operere den eksakte flyvningen som klageren hadde bestilt.
Flyselskapet viser til at de har truffet alle rimelige tiltak, men dette er ikke underbygget. 

Etter nemndas syn har ikke Iberia Airlines godtgjort at kanselleringen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet. Nemnda anbefaler derfor at klager får standarderstatning tilsvarende 400 EUR.

Ved en kansellering skal passasjerene tilbys omruting på tilsvarende transportvilkår
snarest mulig, samt få tilbud om forpleining ventetiden på omlegging av reisen, jf.
forordningens artikkel 8 og 9. Iberia omrutet klager til en ny flyvning (IB0043) dagen
etter. Det er ikke bestridt hvorvidt det var å anse som "snarest mulig", og nemnda legger
derfor dette til grunn. 

Klager opplyser om at den nye flyvningen som han ble omrutet til ble forsinket i 5t
og 45 minutter. Opprinnelig avgang var kl. 10:15, og den faktiske avgangen ble til kl.
16:00. Klager hadde bestilt en gjennomgående reise og han ble også omrutet til endelig
destinasjon, men på grunn av forsinkelsen på den første flyvningen rakk han ikke det
andre flyet og ankom den endelige destinasjonen kl. 23:55. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10

Iberia Airlines har i sitt tilsvar ikke redegjort for denne forsinkelsen og dermed ikke
godtgjort at forsinkelsen skyldtes "ekstraordinære omstendigheter som ikke kunne vært
unngått selv om alle rimelige tiltak var truffet." Nemnda mener at klager for dette tilfellet
også har rett på standarderstatning tilsvarende 400 EUR.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Iberia Airlines utbetaler til sammen 800 EUR til
klager.