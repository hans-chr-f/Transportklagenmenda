Vedtak i Transportklagenemnda - Fly

Sammendrag

Krav om standarderstatning og erstatning for utgifter grunnet nektet ombordstigning.

Dato
31.01.2024

Saksnummer
2023-02008

Tjenesteytere
KLM
KILROY Norway A/S

Klager har i det vesentlige anført

Klagerne (tre personer) skulle reise fra Oslo til Medellin via Amsterdam og Bogota
den 28. mars 2023 med KLM. Avreise fra Gardermoen kl 06.30. Klagerne ble kjørt til
flyplassen, og de møtte til innsjekk i tide. De mottok bagasjetagger i automaten, men ikke
boardingkort da det var tomt for papir i automaten. Da de forsøkte en annen automat,
fikk de beskjed om å gå i skranken. Da klager møtte i innsjekkingsskranken, ble de bedt
om å fylle ut et immigrasjonsskjema til Colombia. Da skjemaene etter ca ti minutter
var ferdig utfylt, fikk klager beskjed om at innsjekk var stengt, og at de ikke fikk være
med flyet. Ikke på noe tidspunkt ble klager informert om at det hastet med å fylle ut
skjemaene. 

Da han som hadde kjørt klagerne til flyplassen møtte opp, gav han beskjed til
innsjekkingspersonalet om at guttene måtte få utlevert boardingpassene sine slik at
de kunne rekke flyet. De fikk utlevert boardingpassene, men da de ankom gate ble den
stengt like foran dem. Dersom klagerne hadde fått utlevert boardingpassene med det
samme, ville de ha rukket flyet.  

Klagerne måtte betale et gebyr på NOK 2 598 per person for å endre avgang til dagen
etter. Da de skulle reise neste dag, ble de ikke bedt om å fylle ut immigrasjonsskjema,
men fikk utdelt dette ombord på flyvningen. 

Klagerne krever EUR 600 per person i standarderstatning for nektet ombordstigning i
henhold til EU-forordning 261/2004, samt erstatning for gebyr på NOK 2 598 per person.

Tjenesteyterne har i det vesentlige anført
Kilroy har i det vesentlige uttalt:

Klagernes bookinghistorikk viser at de ble registrert som no show på utreisen. 

KLM har i det vesentlige uttalt:

Som flyselskap er KLM ikke ansvarlige for mangelfullt utstyr eller lange køer på
flyplassene. Passasjerene anbefales å ankomme flyplassene i god tid. Informasjon om
innsjekkingstider og når skranken stenger finner passasjerene på KLMs nettsider. 

Det er passasjerenes ansvar å påse nok tid på flyplassen før avreise. Det er også
passasjerenes ansvar å møte til innsjekk med korrekt reisedokumentasjon. 

Det colombianske immigrasjonsskjemaet må fylles ut før ombordstigning, noe som er
grunnen til at KLMs ansatte rådet passasjerene til å gjøre det. Informasjon om dette
dokumentet finnes på disse offisielle nettsidene: 
https://apps.migracioncolombia.gov.co/pre-registro/en
https://www.colombia-checkmig.com/

KLM kan på grunnlag av ovennevnte ikke imøtekomme klagernes krav.

Nemnda bemerker

Passasjerene plikter selv å sørge for å ha nødvendige reisedokumenter, herunder ferdig
utfylt immigrasjonsskjema til Colombia. Manglende eller ugyldige reisedokumenter kan
føre til at passasjeren ikke får reise inn i vedkommende land. Flyselskapet er ansvarlig
for å kontrollere at passasjeren har nødvendige reisedokumenter. Dersom selskapet
tar med passasjerer som ikke har papirene i orden, kan selskapet bli ilagt en bot av
vedkommende lands myndigheter. Selskapet må videre besørge retur av passasjeren. 

Det er passasjerens ansvar å sjekke hvilke innreisedokumenter som kreves til landet man
skal reise til, og å oppfylle dette ansvaret. I denne saken antar nemnda - i lys av klagers
forklaring om at de aktuelle dokumentene ble utfylt ombord i flyet de faktisk reiste med -
at det ikke var et krav om slik dokumentasjon for ombordstigning på denne flighten.

Videre legger nemnda til grunn at klager møtte i tide til å rekke innsjekking, men at
denne ble forsinket som følge av flyselskapets forhold, slik klager har forklart. 

Alt i alt finner nemnda det naturlig å anse klager for å ha blitt utsatt for nektet
ombordstigning i forordningens forstand i denne saken. 

Dette medfører at klager har krav på standarderstatning med 600 EUR per passasjer,
og refusjon av gebyret på NOK 2 598 som ble avkrevd per person for ombookingen til
flyvningen neste dag.  

Forbrukerrepresentanten mener at klager i tillegg har krav på forsinkelsesrente
etter forsinkelsesrenteloven, regnet fra 30 dager etter påkrav og til betaling skjer for
erstatning, og fra 7 dager etter påkrav for refusjonskrav.

Vedtak

Transportklagenemnda anbefaler at KLM betaler 600 EUR per passasjer i
standarderstatning og NOK 2 598 i refusjon per passasjer til klager.