Vedtak i Transportklagenemnda - Fly

Sammendrag

Krav om refusjon av ødelagt bagasje.

Dato
21.10.2014

Saksnummer
446/14F

Tjenesteyter
Ryanair

Krav om refusjon av ødelagt bagasje.

Klager har i det vesentlige anført:

Klager reiste fra Dublin til Rygge den 13. april 2014 med FR856. Da klager ankom Rygge
oppdaget han at kofferten var ødelagt.

Klager stiller seg undrende til at Ryanair kun vil refundere 55 % av koffertens verdi fordi den er
over ett år gammel. Kofferten er helt ny, og det var første gang klager reiset med den.

Klager krever refusjon av koffertens verdi, kroner 1 300. Flyselskapets tilbud er kroner 585.

Ryanair har i det vesentlige anført:

Ryanair beklager at klagers koffert ble skadet.

I henhold til Montrealkonvensjonen plikter flyselskapene å erstatte ødelagt bagasje med
fratrekk av slitasje og alder. Da kofferten er mer enn ett år, vil Ryanair erstatte dens verdi med
55 %.

Ryanair ønsker å refundere 55 % av koffertens verdi, kroner 585.

Nemnda bemerker:

Ryanair er i henhold til luftfartsloven § 10-18/Montrealkonvensjonen artikkel 18 ansvarlig for
skadet eller ødelagt bagasje med mindre skaden skyldes reisegodsets egen beskaffenhet eller
feil eller mangler ved reisegodset.

Det er ikke omtvistet at klagers koffert ble skadet under transporten. Det er heller ikke
omtvistet at Ryanair er ansvarlig for klagers tap. Partene er imidlertid uenige om tapets
størrelse.

Det følger av vanlige erstatningsrettslige regler at erstatningen ved totalskade i
utgangspunktet må baseres på gjenanskaffelsesverdien - det beløp skadelidte må betale for
å skaffe seg en ny ting av samme art. Skadelidte skal på den annen side ikke tjene på skaden,
og det må derfor gjøres fradrag for den slitasje og verdiforringelse ellers som bruken eller
alderen av den skadede gjenstand har medført.

Nemnda legger på bakgrunn av de foreliggende opplysninger til grunn at kofferten var nær 1
½ år gammel (kjøpt 1. november 2012). Nemnda legger videre til grunn at kofferten ikke var
brukt tidligere. Etter nemndas vurdering må det foretas et fradrag for koffertens alder. Dette
settes skjønnsmessig til 15 % = NOK 195.

Nemnda anbefaler at Ryanair utbetaler en erstatning på NOK 1 105. Til fradrag går NOK 585
som tidligere er utbetalt.

Vedtak:

Transportklagenemnda - fly anbefaler at Ryanair utbetaler en erstatning på NOK 1 105. Til
fradrag går NOK 585 som tidligere er utbetalt.

Vedtaket var enstemmig.