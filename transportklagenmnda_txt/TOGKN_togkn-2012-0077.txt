Vedtak i Transportklagenemnda
- Kollektivreiser

Sammendrag

Krav om sletting av gebyr for ugyldig billett.

Dato
14.02.2013

Saksnummer
77/12 J

Tjenesteyter
NSB

Krav om sletting av gebyr for ugyldig billett.

Klager har i det vesentlige anført:

Klager skulle ta toget fra Sandvika til Skøyen 28.09.12 kl. 10.30. Klager gikk inn i første mulige
dør på toget, som viste seg å være en ubetjent vogn, og tenkte deretter å oppsøke konduktør
for å få stemplet sitt kupongkort. Da klager så konduktøren komme mot seg gikk hun ikke inn
i neste vogn, som hun skjønte etterpå at hun burde gjort (den var «betjent»). Det viste seg
at «konduktøren» var en kontrollør og klager fikk ikke stemplet sin billett, men fikk i stedet
gebyr. Det var ikke rom for diskusjon og klager fikk beskjed om å sende klage. Klager opplevde
situasjonen ubehagelig og ydmykende og synes kontrollørene (de var til sammen 3) snakket
høyt og hånlig.

Kontrollen fant sted umiddelbart etter at toget begynte å bevege seg. Klager viser til at
togavgang var kl. 10.30 som er samme tidspunkt som er skrevet på gebyrslippen for når
kontrollen fant sted.

Klager finner ileggelsen av gebyr svært urimelig og krever at gebyret slettes.

NSB har i det vesentlige anført:

Som det fremgår av NSBs transportvilkår § 4 C vil passasjerer som ved kontroll ikke
har stemplet eller på annen måte gyldig kontrollert billett, bli ilagt gebyr fastsatt av
Samferdselsdepartementet. Passasjerene kan kjøpe billett i betjent vogn. En eventuell kontroll
i betjent vogn vil ikke gjennomføres før alle kunder har fått anledning til å kjøpe billett av
konduktøren når han/hun går gjennom vognen.

Det er både utvendig og innvendig i togsettene godt synlig merket at passasjerene må ha
gyldig billett for å oppholde seg i ubetjent vogn.

Klager ble påtruffet på toget uten gyldig billett den 28.09.12 i ubetjent vogn. Klager fikk altså
gebyr basert på det objektive kriteriet at hun ikke hadde gyldig billett.

Klager sier hun hadde planer om å få stemplet sitt kupongkort når hun oppdaget at det hun
trodde var e konduktør viste seg å være en kontroll. En kontroll blir ikke iverksatt før alle i
vognene har falt til ro. Når kontrollen så er vel i gang, vil det ikke være anledning til å anskaffe
seg en gyldig billett. Når en kunde oppholder seg i en ubetjent vogn er det vanskelig å fastslå
for NSB om kunden har til hensikt å «snike» eller ikke.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Gebyret kan således ilegges selv om passasjeren ikke har
opptrådt klanderverdig.

Det er passasjerens ansvar å ha gyldig billett. Billetter kan kjøpes før man går om bord i toget
og i betjente vogner i toget. På ubetjente vogner er det ikke anledning til å kjøpe eller aktivere
billetter.

NSBs ubetjente vogner har oransje dører der det øverst på døren med stor skrift står skrevet
«Ubetjent». Midt på døren står skrevet «Kun gyldig billett» «Stemplet eller validert». Inne i den
ubetjente vognen er det oppslag med følgende ordlyd:

«Du befinner deg nå i en ubetjent vogn. For å ta plass i denne vognen, må du ha en stemplet
eller validert gyldig billett som gjelder for hele reisestrekningen. Elektroniske billetter
må valideres for å være gyldige. Mangler du gyldig billett, kan du gå til betjent vogn hvor
konduktøren vil hjelpe deg. Dersom du ved kontroll mangler gyldig billett, vil du bli ilagt et
gebyr fastsatt av Samferdselsdepartementet.»

Nemnda er av den oppfatning at ovennevnte informasjon må forstås slik at ikke enhver
tilstedeværelse uten gyldig/aktivert billett gir grunnlag for kontrollavgift. Man må imidlertid
ha gyldig/aktivert billett for å kunne «ta plass» i en slik vogn. Hvorvidt man har tatt plass
eller ikke, vil bero på en konkret vurdering. Nemnda bemerker i denne forbindelse at en har
oppfattet NSB slik at kontroll ikke vil bli iverksatt før passasjerene har hatt mulighet til å finne
plass eller oppsøke rett vogn.

Nemnda har ved vurderingen av denne saken delt seg i et flertall og et mindretall.
Nemndas flertall, samtlige medlemmer med unntak av bransjerepresentant Sverre
Høven, finner det på bakgrunn av de foreliggende opplysninger ikke sannsynliggjort
at klager hadde «tatt plass» i vognen da hun ble ilagt kontrollgebyr. Flertallet viser
til at det fremkommer av gebyrslippen at kontrollen fant sted kl. 10.30, dvs. på
samme tid som toget i henhold til rutetiden hadde avgang fra Sandvika. NSB har ikke
gitt nærmere opplysninger om hvor lenge klager oppholdt seg i ubetjent vogn før
kontrollen ble foretatt, hvor kontrollen ble foretatt i forhold til avgangen fra Sandvika
stasjon eller lignende. Etter flertallets vurdering burde NSB ha sikret slike bevis ved
spesifisert loggføring av kontrollen. Passasjeren har på sin side svært få muligheter til

å dokumentere sin oppfatning. Etter flertallets vurdering må bevistvilen, om klager
hadde tatt plass eller ikke, gå ut over den som kunne sikre bevis: NSB.

Flertallet er etter dette av den oppfatning at vilkårene for ileggelse av gebyr ikke var til stede
og anbefaler at gebyret frafalles.

Nemndas mindretall, Flytogets representant, finner det mest sannsynlig at kontrollen
ble gjennomført i henhold til NSBs rutiner for kontroll, slik at det var gitt tilstrekkelig
tid til å gå videre til betjent vogn før kontrollen ble gjennomført. Vilkårene for å ilegge
gebyr var således til stede.

På bakgrunn av flertallets vurdering traff nemnda slikt

Vedtak:

Transportklagenemnda - jernbane anbefaler at gebyret frafalles.