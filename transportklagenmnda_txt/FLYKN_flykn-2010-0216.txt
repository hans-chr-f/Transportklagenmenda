Vedtak i Transportklagenemnda - Fly

Sammendrag

Skade på barnevogn under flytransport.

Dato
12.03.2011

Saksnummer
216/10F

Tjenesteyter
Norwegian Air Shuttle ASA

Skade på barnevogn under flytransport.

Klager har i det vesentlige anført:

Klager fløy fra Oslo til Warszawa den 16. februar 2010. Under reisen ble hennes barnevogn
skadet. Skadene viste seg å være så omfattende at barnevognen er blitt erklært ubrukelig
av forhandler. Vognen ble skadet til tross for at den var pakket i spesial reisebag og sekk fra
Norwegian. Klager krever sin barnevogn fullt ut erstattet da den var korrekt pakket i henhold
til gjeldende bestemmelser

Norwegian har avvist klagers krav.

Norwegian har i det vesentlige anført:

Norwegian beklager at klagers vogn ble skadet på reisen. Norwegian dekker kun skade på
vogner som er pakket i henhold til deres retningslinjer. I følge rapporten var ikke klagers vogn
pakket tilfredsstillende..

Det er på Norwegians nettsider m.m. direkte henvisning til Prampack som bør benyttes når
vogner skal transporteres under flyreiser.

Norwegian avviser klagers krav da vognen ikke var pakket i henhold til deres retningslinjer.

Nemnda bemerker:

I henhold til luftfartsloven § 10-18 er fraktfører (her Norwegian) ansvarlig for skadet eller
ødelagt bagasje med mindre skaden skyldes reisegodsets egen beskaffenhet eller feil eller
mangler ved reisegodset. Det er ikke anledning til å ta forbehold som begrenser fraktførers
ansvar etter luftfartsloven.

Norwegian har i dette tilfellet akseptert å frakte barnevognen. Selskapet er da ansvarlig for
dokumentert skade på vognen med mindre skaden skyldes godsets egen beskaffenhet eller
mangler ved reisegodset.

Det står i denne saken påstand mot påstand om barnevognen var emballert tilstrekkelig eller
ikke.

Nemnda har ved den videre vurdering delt seg i et flertall og et mindretall.

Nemndas flertall, formannen og forbrukernes representanter, er av den oppfatning
at flyselskapet må ha bevisbyrden for at barnevogner generelt sett ikke er egnet
for flytransport. Flertallet finner på bakgrunn av de foreliggende opplysninger ikke
sannsynliggjort at så er tilfelle. Flertallet viser til at det er vanlig med transport av
barnevogner, og at det vanligvis skjer uten at skade inntreffer. Selv om opplysninger
fra flyselskapene kan tyde på at den prosentvise skade på barnevogner er større
enn skaden på annen bagasje, har man ikke nærmere kjennskap til omfanget, om
skadeomfanget varierer etter type barnevogn m.v. En har heller ikke nærmere
kjennskap til de forskjellige skadetyper og hva skadene skyldes.

Flertallet bemerker at det følger av luftfartsloven § 10-21 at erstatningen for skadet bagasje
kan settes ned eller falle helt bort dersom flyselskapet godtgjør at passasjeren ved egen skyld
har medvirket til skaden. Slik flertallet ser det, er det på det rene at det relativt sett oftere
er skader på barnevogner enn på annen bagasje. Når det nå er kommet hensiktsmessig
barnevognemballasje på markedet, kan det reises spørsmål om de reisende bør benytte seg
av slik for å unngå skader/ha rett til erstatning. Etter flertallets vurdering forutsetter dette
imidlertid at det gjøres kjent for folk flest at det finnes barnevognemballasje på markedet,
og at emballasjen er lett tilgjengelig og til en akseptabel pris. Flertallet er etter en samlet
vurdering av den oppfatning at disse forutsetningene ikke var til stede da klager reiste.
Flertallet bemerker at Norwegian nå har tatt inn informasjon om barnevognemballasje på sine
hjemmesider. Selv om informasjonen ikke er lett tilgjengelig, er det et skritt i riktig retning.

Flertallet anbefaler at Norwegian dekker klagernes tap. Tapet må dokumenteres med original
kvittering på faktisk utlegg for reparasjon eller kjøp av ny vogn.

I erstatningen bør det gjøres rimelig fradrag for slitasje/elde.

Nemndas mindretall, flyselskapenes representanter, viser til Norwegian sin
redegjørelse til nemnda, hvor det fremgår at barnevogner er svært hyppig utsatt for
skade, og hvor det er redegjort, og etter mindretallets mening, sannsynliggjort, at
beskaffenheten til barnevogner er slik at de ikke tåler den belastning de blir utsatt for
under normal bagasjehåndtering.

Denne saken er en av flere som har blitt behandlet i nemnda hvor en barnevogn er skadet og
hvor skadetypen er den samme, at understellet har blitt skjevt.

Mindretallet mener det er sannsynliggjort at skaden utelukkende skyldes godsets
beskaffenhet, og at Norwegian følgelig ikke er ansvarlig for skaden, jfr. Luftfartsloven § 10-18.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at Norwegian dekker klagers dokumenterte tap.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS Norge AS

Gøril Volden Berg, Widerøe's Flyveselskap ASA