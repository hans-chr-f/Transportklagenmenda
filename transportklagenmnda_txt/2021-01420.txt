Vedtak i Transportklagenemnda - Sjø

Sammendrag

Krav om refusjon av utgifter grunnet kansellering.

Dato
16.12.2021

Saksnummer
2021-01420

Tjenesteytere
Nordland fylkeskommune

Klager har i det vesentlige anført

Klager (til sammen fem personer) skulle reise med båt fra Myken kl. 13:35 via Tonnes kl.
15:05 til Bodø den 29. august 2021. Reisen gikk som den skulle fra Myken til Tonnes, men
fra Tonnes var ruten innstilt på grunn av driftsmessige utfordringer. Dette fikk ikke klager
beskjed om hverken på sms eller på e-post. 

Klager fikk tak i en taxi som kjørte de fra Tonnes til Bodø slik at de rakk flyet fra Bodø
til Oslo. Under taxituren til Bodø fikk klager tekstmeldinger fra Nordland FK om at alle
båtbilletter var refundert. 

Reiseforsikringen til klager dekker ikke ekstrautgifter til drosje. 

Klager krever å få dekket taxiregning fra Tonnes til Bodø på kr. 11 713, av dette så har
klager mottatt kr. 4 955 i refusjon.

Tjenesteyterne har i det vesentlige anført
Nordland fylkeskommune anfører at saken er behandlet i henhold til den nasjonale
reisegarantiordningen for hurtigbåt. Det er betalt ut maksimalt beløp for reisegaranti, kr
1.500 pr. passasjer (dersom hurtigbåt er forsinket 90 minutter på reiser over tre timer),
kr 7.500 totalt, og så er det gjort fratrekk av billetter som ble refundert kort tid etter
hendelsen. 

Norland fylkeskommune beklager situasjonen, men da saksbehandlingen er gjort i
henhold til den nasjonale reisegarantiordningen står tidligere konklusjon i saken fast.

Nemnda bemerker

Klager skulle reise med båt fra Myken kl. 13:35 via Tonnes kl. 15:05 til Bodø den 29.
august 2021. Reisen gikk som den skulle fra Myken til Tonnes, men fra Tonnes var ruten
innstilt på grunn av driftsmessige utfordringer. Det var fem stykker i reisefølget, som
klager hadde betalt for. 

Klager fikk tak i en taxi som kjørte de fra Tonnes til Bodø slik at de rakk flyet fra Bodø til
Oslo. Klager krever refusjon for utgifter til taxi med kr. 11.713,-. Klager ble ikke tilbudt
alternativ transport, og måtte ta taxi. 

Klager har fått refundert billettprisen med totalt kr. 2.545,-, samt at det er gitt refusjon
henhold til reisegarantien med kr. 7500, da fratrukket billettprisen. 

Av reisegarantien følger det at ved innstilt avgang, eller ved en forsinkelse med mer enn
90 minutter, skal den reisen enten få refusjon av betalt billett, ny reiserute til samme
pris, eller få dekket utgifter til alternativ transport. Reisegarantien har en begrensning på
kr. 1500,- for alternativ transport. 

Reisegarantien gir enten refusjon for billetten, eller kompensasjon på inntil kr. 7500,- for
alternativ reise. Reisegarantien åpner ikke for å få refusjon for billett og i tillegg få dekket
utgifter til alternativ reise. 

Klager har her fått utbetalt totalt kr. 7500,- som er den totale kompensasjonen som gis. 

Da klager er gitt refusjon i henhold til reisegarantien er det etter nemndas syn ikke
grunnlag for ytterligere refusjon.

Vedtak

Transportklagenemnda sjø finner ikke å anbefale at klager gis medhold.