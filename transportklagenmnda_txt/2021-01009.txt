Vedtak i Transportklagenemnda - Fly

Sammendrag

Krav om refusjon av flybilletter kjøpt via reisebyrå.

Dato
06.12.2021

Saksnummer
2021-01009

Tjenesteytere
Supersaver
Norwegian Air Shuttle

Klager har i det vesentlige anført

Klager hadde kjøpt tre flybilletter til sin datter med svigersønn og barn for at de skulle
kunne komme til Norge på ferie. Reisen ble kjøpt gjennom reisebyrået Supersaver.
Planlagt utreise var fra Warszawa til Stavanger via Oslo den 3. juni 2020 (DY1021 og
DY544), og planlagt retur var den 2. juli 2020 (DY535 og DY1020). 

Norwegian kansellerte. Klager kontaktet Norwegian, men ble henvist til Supersaver
ettersom det var der billettene var kjøpt.  Klager kontaktet Supersaver per telefon og ba
om full refusjon av billettene. Hun fikk da en tilbakemelding pr. e-post om at søknaden
var registrert. I etterkant fikk klager med jevne mellomrom e-poster fra Supersaver med
beskjed om at de ventet på Norwegian sin refusjon. 

Da klager gjennom mediene fikk høre at Norwegian ikke kom til å refundere kansellerte
covid-19-billetter ble hun bekymret. Hun tok derfor kontakt med Supersaver igjen og
spurte om hva som nå ville skje. Hun fikk ingen tilbakemelding på dette.

Tjenesteyterne har i det vesentlige anført
Supersaver har anført følgende:

Marco Polo AS, Supersaver, er en formidler av de reisetjenester, inkludert flybilletter
som tilbys på hjemmesiden supersaver.no. Supersaver agerer kun som en formidler.
Avtalen om flybilletter og flytjenester inngås direkte mellom kunden og det aktuelle
flyselskapet. Supersaver er ikke medleverandør av tjenestene. Supersaver sitt ansvar er
begrenset til deres egne ekstratjenester. Supersaver sin rolle beskrives tydelig på deres
hjemmesider. Kunden må bekrefte å ha lest og forstått vilkårene under bestillingen. Det
vises til vedlagte reisevilkår.

Den 27. januar 2020 booket kunden en tur og retur-reise for tre personer fra Warszawa-
Stavanger med Norwegian. Ordren er booket som to enkeltreiser med to ulike
bookingnumre. Dessverre ble reisen rammet av situasjonen med covid-19.

I rollen som formidler må Supersaver alltid følge flyselskapets regler og retningslinjer.
Dessverre tilbyr ikke Norwegian refusjon av flyavganger før den 17. november 2020, selv
om flyvningene var innstilt. Dette er beklagelig, men ikke noe Supersaver kan påvirke.

Ved bookingstilfellet har kundens betaling omgående blitt formidlet til flyselskapet i tråd
med reisevilkårene. Supersaver har ikke fått noen refusjon fra flyselskapet. 

Flyselskapets beslutning er helt utenfor Supersaver sin kontroll. Det ville medføre store
økonomiske skader for Supersaver dersom de forventes å erstatte klagers tap i et tilfelle
hvor de ikke har finansielle midler til å dekke dette. Supersaver kan ikke holdes ansvarlig
for en avtale inngått mellom kunden og flyselskapet. 

Norwegian har anført følgende:

Flyvningene ble kansellert grunnet covid-19. I situasjoner hvor offentlige myndigheter
iverksetter tiltak begrunnet i covid-19 pandemien, har EU-kommisjonen ansett
dette som tiltak som av sin natur og opprinnelse ikke er en del av den sedvanlige
aktivitetsutøvelsen til transportører, samt utenfor deres faktiske kontroll. EU-forordning
261/2004 artikkel 5 fritar flyselskapet fra å utbetale standarderstatning i tilfeller hvor
kanselleringen skyldes ekstraordinære omstendigheter som ikke kunne vært unngått
selv om alle rimelige tiltak var truffet. Dette må anses å gjelder i situasjoner hvor
myndighetene iverksetter tiltak som begrenser mulighetene for å reise og operere
flyvninger. 

Norwegian har vært under konkursbeskyttelse i Irland og under en
restruktureringsprosess i Norge. Klagers krav er påvirket av dette, ettersom prosessen
påvirker alle utestående krav hvor uregelmessigheten eller andre kostnader knyttet til
kravet oppstod før 18. november 2020. Dette inkluderer krav som ble godkjent, men ikke
ferdigstilt innen denne datoen. 

Norwegian kan bekrefte at kravet og beløpet Norwegian skylder klager allerede er
godkjent som "godkjent gjeld" i henhold til ordningen, og at en mail med invitasjon
er sendt til mailen som ble benyttet til å foreta reservasjonen. Klager er en usikret
kreditor. Klager har med dette ikke rett på full refusjon, men ca. 5% av kravet. Det vises
til link til dividendeportalen hvor klager kan få mer informasjon, samt registrere sine
betalingsopplysninger.

Nemnda bemerker

Klager har fremsatt krav om full refusjon av sine flybilletter med Norwegian. 

Nemnda mener klagers krav må vurderes på bakgrunn av EU-forordning 261/2004.

Klager hadde billetter med Norwegian begge veier. Norwegian kansellerte begge
avgangene. Kansellering gir rett til standardkompensasjon, med mindre flyselskapet
godtgjør at innstillingen skyldes ekstraordinære omstendigheter som ikke vært unngått
se jf. EU-forordning 261/2004 artikkel 5 og 7. 

Norwegian mener at klager ikke har rett på standarderstatning, da kanselleringene
skyldtes en ekstraordinær omstendighet.  Nemnda mener at covid-19 kan anses som en
ekstraordinær omstendighet som ikke kunne vært unngått selv om alle rimelige tiltak
var truffet, men at dette avhenger av tidsrommet kanselleringen skjedde. Kanselleringer
i starten av pandemien er det naturlig å se på som utslag av en ekstraordinær
omstendighet utenfor flyselskapenes kontroll. Etterhvert som pandemien skred frem
kreves det mer konkret dokumentasjon

Klagers billetter gjaldt reiser i juni og juli 2020. Basert på reisedatoene og Norwegian
sitt tilsvar finner nemnda det imidlertid ikke godtgjort at covid-19 var årsaken til
kanselleringene. Tilsvaret er utformet helt generelt, uten noen konkret tilknytning til
klagers flyvning. Klager mener med dette at de reisene har rett på standarderstatning
for kanselleringen, både for utreisen og returen.  Reisefølget bestod av to voksne og
ett spedbarn. Forordningen gjelder alle passasjerer som har en betalt billett eller annet
bevis som viser at reservasjonen er akseptert og registrert av flyselskapet. Unntatt er
passasjerer som reiser gratis. Basert på opplastet bestillingsbekreftelse er det ikke betalt
noe for spedbarnets billett. Da gjelder unntaket, og spedbarnet i denne saken har ikke
krav på standarderstatning etter forordningen.

Klager krever refusjon av billettene, noe hun har krav på ved kansellering i henhold til
EU-forordning artikkel 8 nummer 1.

Reisen er kjøpt via et reisebyrå. Det er imidlertid flyselskapet, og i dette tilfellet
Norwegian, som er ansvarssubjekt etter EU-forordning 261/2004.

Norwegian har gjennomgått en restruktureringsprosess i Irland og i Norge etter
midlertidig lov om rekonstruksjon, og Oslo tingrett avsa 12. april 2021 kjennelse om
stadfestelse av rekonstruksjon med tvangsakkord. Fristdagen er satt til å være 18.
november 2020. Dette innebærer at krav mot Norwegian som har oppstått før 18.
november 2020 ikke vil gjøres opp fullt ut, men behandles på lik linje med andre
uprioriterte krav. Slike usikrede kreditorer vil motta en gitt prosent av det opprinnelige
kravet de hadde. Dette omfatter også forbrukeres refusjonskrav.

Norwegian har oppgitt til nemnda at alle krav på refusjon som er oppstått før 18.
november 2020 er registrert i selskapets register for utbetalinger og vil bli håndtert i tråd
med rekonstruksjonsplanen. Nemnda legger til grunn at dette også gjelder klagers krav
om refusjon og standarderstatning. 

Klagers bestilling hos reisebyrået Supersaver bestod også av tre tilleggsytelser (Fleksibel
billett, avbestillingsbeskyttelse og innsjekket bagasje).  Når det gjelder fleksibel billett og
avbestillingsbeskyttelsen mener nemnda at dette må anses som Supersaver sine egne
tjenester. Basert på selskapet vilkår er disse ikke refunderbare, jf. reisevilkårene artikkel
9.7 siste punktum.

Når det gjelder betaling for innsjekket bagasje, finner nemnda det uklart hvorvidt dette
er en del av billettprisen. Dersom det er en del av billettprisen, så vil dette være en del
av klagers refusjonskrav mot Norwegian. Betaling for tjenester som ikke er en del av
billettprisen anbefaler nemnda at Supersaver refunderer til klager i henhold til vilkårene
for kjøpet.

Klager har også fremmet krav basert på de tilleggsytelsene hun hadde kjøpt av
Supersaver. "Fleksibel billett/Covid-19 forsikring" gir ifølge selskapets reisevilkår punkt
8.1. mulighet til å endre dato og/eller tidspunkt for flyreisen. Nemnda kan ikke se at
denne gir klager rett på refusjon av flybillettene når flyselskapet kansellerer. 

Når det gjelder tjenesten "Avbestillingsbeskyttelse" så gir tjenesten passasjeren mulighet
til å kansellere reisen uansett årsak for å motta en elektronisk kupong tilsvarende 90%
av prisen på flybilletten, jf reisevilkårene punkt 8.3. Slik nemnda forstår det vil ikke
avbestillingsgarantien kunne gjøres gjeldene i et tilfelle hvor flyselskapet kansellerer
flyvningen, jf. vilkårenes punkt 8.3.4.

Vedtak

Transportklagenemnda anbefaler at Norwegian refunderer til klager i henhold til
rekonstruksjonsplanen for selskapet. Supersaver anbefales å refundere eventuelle
refunderbare ekstratjenester.