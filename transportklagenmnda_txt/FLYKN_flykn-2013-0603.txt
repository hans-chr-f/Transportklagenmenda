Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
27.05.2014

Saksnummer
603/13F

Tjenesteyter
Vueling

Klager har i det vesentlige anført:

Klager skulle reise fra Oslo til Nador via Barcelona den 30. juni 2013 kl. 16:00. VY8539 ble
kansellert av kommersielle årsaker.

Klager krever standarderstatning i henhold til EU-forordning 261/2004. Videre krever klager
refusjon av hotellutgifter i Barcelona, EUR 92.

Det vises for øvrig til klagers brev.

Vueling har ikke avgitt uttalelse til klager eller til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Vueling ved nemndas e-post av 26. september 2013 med frist til 7.
november 2013 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Vueling har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at flygningen ble
kansellert.

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Vueling har ikke gitt noen forklaring på innstillingen eller dokumentert årsaken til denne.
Selskapet har følgelig ikke godtgjort at innstillingen skyldtes en ekstraordinær omstendighet
som ikke kunne vært unngått selv om alle rimelige tiltak var truffet. Kanselleringen gir rett
til standarderstatning på 400 euro per person etter EU-forordningen. Nemnda anbefaler at
Vueling utbetaler standarderstatningen.

Klager ble påført utgifter til hotell i Barcelona. Vueling pliktet i den foreliggende situasjon
å tilby gratis hotell, jf. forordningen artikkel 6, jf. artikkel 9. Nemnda anbefaler at Vueling
utbetaler en erstatning på 92 euro.

Vedtak:

Transportklagenemnda - fly anbefaler at Vueling utbetaler en standarderstatning på 400 euro
per person, samt at de erstatter klagernes utgifter med 92 euro.

Vedtaket var enstemmig.