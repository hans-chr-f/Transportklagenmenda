Vedtak i Transportklagenemnda
- Kollektivreiser

Sammendrag

Manglende billett - ikke aktivert billett

Dato
25.08.2021

Saksnummer
2021-00872

Tjenesteytere
Ruter

Klager har i det vesentlige anført

Klager ble ilagt gebyr 20. mai 2021. Klager forklarer at han hadde fått 4 billetter av sin far
og en av disse hadde 10 klipp. Klager anfører at kortleseren på bussen ikke fungerte slik
at ingen av billettene ble aktivert. Klager forklarer at kontrolløren sjekket alle billettene
og da fungerte de ikke. Klager anfører at da han gikk av ved Økern T-banestasjon og gikk
på T-banen så fungerte kortleserne og klager fikk da skannet billetten. 

Klager forklarer at han har bilder og video av at kortleseren på bussen ikke fungerte og at
det fungerte på T-banen. Klager anfører at han har bevis på at kortleseren ikke fungerte.
Klager anfører at han hadde gyldig billett og at det ikke er hans feil at kortleseren ikke
fungerte. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 20. mai 2021 fordi han ikke hadde aktivert sin billett og kunne
derfor ikke fremvise gyldig billett under billettkontrollen. Billetten må aktiveres som
det første man gjør når man går om bord. Det første kontrollørene skal sjekke når det
kommer om bord er om kortleser virker. Kontrollørene har ikke registrert noen feil og det
er heller ikke kommentert noe i gebyret om at klager har sagt noe om dette. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr 20. mai 2021 fordi han ikke hadde aktivert sin billett og kunne
derfor ikke fremvise gyldig billett under billettkontrollen.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, og vilkårene for å ilegge
gebyr var således til stede. I regelverket er det ingen unntak fra denne regel.

Klager har anført at han hadde gyldig billett og at det var kortleseren på bussen som ikke
fungerte. Videre har han anført at det ikke er hans feil at kortleseren fungerte. 

Nemnda viser til Ruters opplysning om at kontrollørene ikke har registrert noen feil med
kortleseren på bussen og at det ikke er kommentert noe i gebyret at klager har sagt noe
om dette under kontrollen. Det fremgår av kontrollrapporten at klager hadde flere kort,
men alle billettene var utløpt. Klager har heller ikke fremlagt den dokumentasjonen han
hevder å ha på at kortleseren ikke fungerte. 

Nemnda viser generelt til at det ikke er tilstrekkelig å ha kjøpt billetter, verken
papirbilletter eller elektroniske. Billettene må i tillegg aktiveres enten ved automater
eller lastes ned og bekreftes i mobilappen. Nemnda bemerker at den reisende selv har
ansvaret for å forsikre seg om at billetter er kjøpt/aktivert.

Det er den reisendes ansvar å sørge for gyldig billett ved reise med kollektiv transport. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.