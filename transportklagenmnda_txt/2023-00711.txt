Vedtak i Transportklagenemnda - Fly

Sammendrag

Krav om refusjon av ekstra flybillett til musikkinstrument.

Dato
12.09.2023

Saksnummer
2023-00711

Tjenesteytere
SAS
Berg-Hansen Reisebureau

Klager har i det vesentlige anført

Klager hadde kjøpt en flybillett hos Berg-Hansen Reisebureau, med SAS fra Oslo til Athen
den 18. mai 2022. Pris NOK 4 256. 
Klager skulle spille på festival, og måtte ha med seg sin fiolin. 

Klager ble informert om at han måtte betale for et ekstra sete for fiolinen, da den ikke
kunne plasseres i hattehyllen. Pris NOK 2 614.
Klager ble videre informert om at fiolinen måtte få egen billett som en cello, da det ikke
var mulig å kjøpe en egen flybillett til en fiolin. En cello er omtrent fem ganger så stor
som en fiolin. 

Klagers håndbagasje, inkludert fiolinen, veide ca. 10 kilo. 

Da klager kom ombord på flyvningen ble han bedt om å legge fiolinen i hattehyllen.
Klager ble forklart at en cello med eget sete må ha seteplass F (vindusplass), for å ikke
stå i veien ved en eventuell evakuering. Det samme gjaldt med klagers fiolin. Klager og
fiolinen hadde sete nummer E og D. 

Klager stiller seg uforstående til hvorfor han måtte kjøpe en egen billett til fiolinen, da
han likevel måtte legge instrumentet i hattehyllen. Det var flere musikere ombord på
flyvningen som ikke måtte betale ekstra for sine instrumenter, blant annet tromboner og
gitarer.  

Klager krever refusjon av ekstra billett til fiolin, NOK 2 614.

Tjenesteyterne har i det vesentlige anført
Berg Hansen har i det vesentlige uttalt:

Klager ønsket selv å booke et eget sete til fiolinen da den var svært verdifull for ham.
Reiserådgiveren hos Berg-Hansen kontaktet flyselskapets agent support for å få bistand
til å bestille et tilhørende sete for musikkinstrumentet. I samtalen med flyselskapet fikk
reiserådgiveren råd om å bestille et sete med cello som kode, da det ikke fantes en egen
kode for fiolin. Videre fikk reiserådgiveren beskjed om å legge inn instrumentets navn og
størrelse «MUSICAL VIOLIN 80X25X18 7KGS» i bookingen.
Berg-Hansens standpunkt er at reisebyrået har bestilt det klager har ønsket, med bistand
fra flyselskapet.

SAS har ikke avgitt uttalelse til nemnda. Til klager har flyselskapet i det vesentlige uttalt:

Klager skriver at fiolinen er 79cm x 25cm x 15cm. Musikkinstrumenter som håndbagasje
kan ha følgende maksimale størrelse: 55 cm x 40 cm x 23 cm (lengde x bredde x
høyde). Man kan lese mer om dette her: https://www.sas.dk/rejseinfo/bagage/
musikinstrumenter/.

Andre instrumenter enn en cello kan bruke den typen spesialbagasje, så lenge
instrumentet følger minimums- og maksimumsmålene. Fiolinen i seg selv er under
minimumsmålene og kan derfor ikke bruke denne typen billett. 

Det er også riktig at musikkinstrumenter med ekstra sete ikke kan plasseres ved
nødutgangen og må ha vindusplass.

Klager bes henvende seg til Berg-Hansen som har gjort feil i klagers bestilling.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har tross
oppfordring ikke avgitt uttalelse til nemnda.

Til klager har SAS forklart at klager verken kunne ta med fiolinen som håndbagasje
eller sende den som spesialbagasje. Forklaringen er uforståelig for nemnda. Det er
ikke beskrevet på hvilken måte klager skulle ha sendt sitt instrument. Det er heller ikke
nærmere forklart hvorfor Berg-Hansen ble bedt om å kjøpe billett til cello, eller hvorfor
instrumentet fikk tildelt sete E eller D, når det kun var tillatt med vindussete.  

Nemnda legger etter dette klagers og Berg-Hansens uttalelser til grunn om at de ble
feilinformert av SAS, vedrørende å medbringe instrument ombord på fly. 

Nemnda anbefaler etter dette at SAS refunderer klagers billett til musikkinstrument med
NOK 2 614. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS refunderer NOK 2 614 til klager.