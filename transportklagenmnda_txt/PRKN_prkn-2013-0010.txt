Vedtak i Pakkereisenemnda

Sammendrag

Saken gjelder informasjon om visumregler, Thailand.

Dato
18.09.2013

Saksnummer
10/13P

Tjenesteyter
Solfaktor Pluss

Sakens dokumenter ble lagt frem.

Klager: X

Turarrangør: Solfaktor Pluss

Antall reisende: 2

Reisens pris: 26.753,-

Saken gjelder:

Saken gjelder informasjon om visumregler, Thailand.

Klager anfører at da han og kjæresten ankom Thailand, fikk de problemer fordi
kjæresten, som ikke er norsk statsborger, ikke hadde visum. Hun kom derfor ikke inn i
landet, og de måtte returnere til Norge etter 1 time.

De mener informasjonen fra Solfaktor har vært for dårlig og ber om å få deler av reisens pris
refundert.

Solfaktor Pluss har henvist til sine reisevilkår og den informasjon som er gitt på
forhånd. Når en reise bestilles på nettet, må kunden krysse av for å ha lest og akseptert
vilkårene. Der fremgår det to steder at kunden selv er ansvarlig for å ha gyldig pass og
visum. I tillegg er det samme gjentatt i et eget Reisedokument som kunden her mottok
7. desember, ca. 1 uke før avreise.

Nemnda bemerker:

Etter nemndas syn er den informasjon Solfaktor har gitt om at det er kundens eget ansvar
å ha gyldig pass og visum og sjekke visumreglene for landet de skal til, tilstrekkelig, god og
dekkende informasjon. Det forhold at den ene av de to reisende i saken her var serbisk
statsborger, var noe turarrangør ikke hadde kjennskap til. Turarrangøren hadde derfor ingen
ekstra oppfordring til å gi ytterligere informasjon. Vedkommende selv og kjæresten visste på
den annen side om statsborgerskapet og hadde derfor for sin del en ekstra oppfordring til å
undersøke visumreglene nærmere.

Vedtak:

Reklamasjonsnemnda kan ikke anbefale at det gis noe prisavslag.

Vedtaket var enstemmig.