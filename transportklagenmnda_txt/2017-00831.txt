Vedtak i Transportklagenemnda - Fly

Sammendrag

Krav om refusjon grunnet nektet ombordstigning.

Dato
16.02.2018

Saksnummer
2017-00831

Tjenesteytere
Supersaver
Lufthansa German Airlines

Klager har i det vesentlige anført

Klager skulle reise fra Oslo til Izmir via München den 13. april 2017 kl 11.30 med
Lufthansa, og videre kl 14.25 fra München med Sun Express. Han hadde bestilt den
gjennomgående billetten gjennom reisebyrået Supersaver. 

På Gardermoen fikk klager beskjed om at han måtte sjekke inn på nytt i München.
Ombord på flyet fikk han beskjed om det samme. Ved ankomst München måtte klager
ta shuttlebuss fra terminal 2 til terminal 1, han måtte sjekke inn på nytt, passere
sikkerhetskontroll og passkontroll, og dette på kun 45 minutter som Supersaver hadde
satt opp som passende connection. Ettersom innsjekkingen til Sun Express stenger
45 minutter før avgang, hadde klager ingen mulighet til å rekke sin videreforbindelse i
München på denne tiden. 

Sun Express kunne ikke være behjelpelig å booke om da ansvaret ikke lå på flyselskapet.
Ettersom Lufthansa flyet landet i rute kunne heller ikke de være behjelpelig med
ombooking. Klager endte opp med å måtte kjøpe ny billett fra München til Izmir til 417,62
euro.

Klager krever refusjon av utgifter til ny flybillett, 417,62 euro.

Tjenesteyterne har i det vesentlige anført
Supersaver har i det vesentlige anført:

Supersaver er en formidler av flybilletter og har ikke ansvar for utførelse av selve
flyreisen. Supersaver booker billetter i det globale bookingsystemet Amadeus, i dette
systemet legger flyselskapene ut informasjon som flytider, pris, regler, connections etc.
Når en booking gjennomføres på Supersavers nettside, kreeres en ordre i Amadeus.

Det er deretter Supersavers ansvar å utstede den elektroniske billetten i henhold til
flyselskapenes regler. 

Alle flyvninger Supersaver selger er godkjent av flyselskapene og av IATA (International
Air Trade Association). Supersaver har utstedt denne billetten i tråd med reglene og kan
ikke stå ansvarlig for at klager mistet sin videreforbindelse. Klager bes henvende seg til
flyselskapet. 

Supersaver kan ikke imøtekomme klagers krav. 

Lufthansa har i det vesentlige anført:

Av juridiske grunner eller dersom passasjerene flyr med to forskjellige flyselskap kan
han bli bedt om å sjekke inn på nytt for sin videreforbindelse. Alle internasjonale
flyselskap setter obligatoriske frister for innsjekk og boarding. Disse fristene er publisert
i Lufthansas regler og vilkår, samt i alle deres bookingsystemer, det vises til fremlagt
utskrift av disse. 

Klager hadde 45 minutter connection time i München, og minimum connection time er
40 minutter. LH2453 landet i München 2 minutter forsinket, klager hadde fortsatt 43
minutter på seg til å rekke sin videreforbindelse. 

Lufthansa kan på grunnlag av ovennevnte ikke imøtekomme klagers krav og viser til EU-
forordning 261/2004 artikkel 5 paragraf 3. 

Det vises for øvrig til Lufthansas brev.

Nemnda bemerker

Den enkelte flyplass angir anbefalt minimumstid mellom ankomst og avgang dersom
man skal videre med fly. Flyselskapene beslutter deretter hvilken minimumstid de selv
beregner mellom sine flygninger på den enkelte flyplass, og opplysningene legges inn i
et internasjonalt bestillingssystem. Ved søk på en reise som består av flere flygninger vil
systemet foreslå den raskeste reiserute som ligger innenfor disse rammer.

Nemnda legger på bakgrunn av de foreliggende opplysninger til grunn at den valgte
reiserute i utgangspunktet lå innenfor de rammer som var fastsatt. Klager hadde 45
minutter connection time i München, og minimum connection time er 40 minutter.
LH2453 landet i München 2 minutter forsinket, klager hadde fortsatt 43 minutter på seg
til å rekke sin videreforbindelse. 

Klager hadde kjøpt en gjennomgående billett gjennom Supersaver, men ble først
ved innsjekk gjort oppmerksom på at han måtte sjekke inn på nytt i München for sin
videreforbindelse. Dette var det ikke tid til, blant annet fordi Sun Express stengte sin
innsjekk 45 minutter før avgang.

Supersaver utstedte billetten i overensstemmelse med den connection time Lufthansa
hadde godkjent og solgt. Lufthansa står som eier av billetten, og det er også Lufthansa
som har lastet ned anslutningstiden i München.

Det er flyselskapene som er ansvarssubjekter etter forordningen. Formidlere av
flybilletter vil kunne bli holdt ansvarlig for tap som følge av mangelfull formidling av
informasjon på alminnelig erstatningsrettslig grunnlag. Nemnda kan imidlertid ikke se at
Supersaver har mottatt informasjon som ikke er formidlet til klager. 

Nemnda er av den oppfatning at feilen som oppstod må belastes Lufthansa. Selskapet
var kjent med at i et tilfelle som det foreliggende kunne passasjeren bli bedt om å sjekke
inn på nytt. I så fall var 45 minutter connection time for lite. 

Nemnda anbefaler at Lufthansa refunderer klagers utgifter til ny billett.

Forbrukerrepresentantene bemerker at også Supersaver etter deres syn kan holdes
ansvarlig som kontraktspart.

Vedtak

Transportklagenemnda - fly anbefaler at Lufthansa refunderer klagerens utgifter til ny
billett med 417,62 euro.