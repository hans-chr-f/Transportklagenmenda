Vedtak i Transportklagenemnda - Fly

Sammendrag

Krav om standardkompensasjon og refusjon av nye flybilletter ved kansellering.

Dato
20.06.2018

Saksnummer
2018-00175

Tjenesteytere
Norwegian

Klager har i det vesentlige anført

Klager reiste fra Vilnius (VNO) til Oslo lufthavn (OSL) med Norwegians flyvning DY1083
7. september 2017. Han skulle videre med DY7031 fra Oslo til Fort Lauderdale (FLL) 8.
september 2017 kl. 16.20. Han hadde også bestilt billetter fra Fort Lauderdale til Atlanta
(ATL) med Spirit Airlines. 

Norwegians flyvning DY7031 ble kansellert, og klager ble booket om til DY7001 fra Oslo
til New York - John F. Kennedy (JFK) 8. september kl. 19.30. Denne flyvningen ble også
forsinket. Klager måtte kjøpe nye flybilletter fra New York til Atlanta. 

På bakgrunn av de ovennevnte forhold har klager fremsatt krav om
standardkompensasjon i henhold til EU-forordning 261/2004 på 600 euro, samt refusjon
av nye flybilletter fra New York til Atlanta til 682 amerikanske dollar.

Tjenesteyterne har i det vesentlige anført
Klagers flyvning DY7031 fra Oslo til Fort Lauderdale 8. september 2017 ble kansellert
som følge av orkanen Irma. Orkanen påvirket alle flyselskaper. Passasjerenes sikkerhet
er Norwegians førsteprioritet i slike tilfeller, og selskapet gjorde alt de kunne for å
minimere uregelmessigheten. 

Norwegian anfører at de ovennevnte værforhold, orkan i sørlige USA, utgjør en slik
ekstraordinær omstendighet som fritar flyselskapene for sitt erstatningsansvar etter EU-
forordning 261/2004, og at forsinkelsen ikke kunne vært unngått selv om alle rimelige
tiltak ble truffet. 

Klager ble booket om til DY7001 fra Oslo til New York samme dag. Denne flyvningen ble
forsinket med 54 minutter. Det følger av EU-domstolens avgjørelse i C-402/07 (Sturgeon)
at passasjerene kan ha krav på standardkompensasjon i de tilfeller hvor forsinkelsen
overstiger tre timer. Da forsinkelsen i dette tilfellet kun var 54 minutter, har klager
følgelig ikke krav på standardkompensasjon. 

Norwegian har imøtekommet klagers krav om refusjon av flybilletter fra New York til
Atlanta til 682 amerikanske dollar. Selskapet avviser på ovennevnte bakgrunn klagers
krav om standardkompensasjon.

Nemnda bemerker

Norwegians flyvning DY7031 fra Oslo til Fort Lauderdale 8. september 2017 ble
kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes kanselleringen orkanen Irma som rammet sørlige deler av USA i
tidsperioden 30. august til 12. september 2017. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningen forstand. Norwegian booket klager om til New York med
DY7001 samme kveld, og har innvilget refusjon av klagers nye flybilletter fra New York
til Atlanta. Nemnda mener at kanselleringen ikke kunne vært unngått selv om alle
rimelige tiltak ble truffet. Kanselleringen gir etter dette ikke rett til standarderstatning, og
anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold i sitt krav om
standardkompensasjon, men anbefaler at Norwegian utbetaler til klager de allerede
tilkjente 682 amerikanske dollar for nye flybilletter.