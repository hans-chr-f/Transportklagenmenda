Vedtak i Transportklagenemnda - Fly

Sammendrag

Krav om ytterligere refusjon i forbindelse med ødelagt barnevogn
samt refusjon av flybilletter. Delvis dekning fra forsikringsselskap.

Dato
05.05.2020

Saksnummer
2019-03280

Tjenesteytere
Norwegian Air Shuttle

Klager har i det vesentlige anført

1. februar 2019 reiste klager med en medpassasjer og et spedbarn med DY280 fra
Oslo til Kristiansand. Klager anfører at en viktig del av barnevognen ble ødelagt under
transporten. Klager opplyser at barnevognen var pakket inn i PramPack. Klager anfører
at uten delen som knakk, var barnevognen ubrukelig, da delen var avgjørende for at
barnevognen holdt seg sammen.

Klager oppgir at Norwegian har gitt refusjon av 8337 kroner, og at de har fått tilbake
2573 kroner på forsikringen. Klager anfører at Norwegian burde ha dekket de 2573
kronene som forsikringsselskapet dekket, i tillegg til egenandelen på 1000 kroner som
klager måtte betale. Klager anfører videre at oppholdet i Kristiansand ble ødelagt som
følge av at barnevognen ble skadet og at de måtte bruke tid på å skaffe ny barnevogn.
Klager mener at som følge av dette burde Norwegian også gi refusjon av flybillettene.

Klager krever refusjon av 3573 kroner fra Norwegian for den ødelagte barnevognen og
refusjon av flybillettene på totalt 1919 kroner.

Tjenesteyterne har i det vesentlige anført
Klager meldte barnevognen skadet etter reisen med Norwegian, og en skaderapport ble
opprettet på flyplassen ved ankomst. Klager sendte så inn en klage gjennom Norwegians
hjemmeside den 2. februar 2019. Samme dag fikk klager svar. Klager ble informert
om Norwegians retningslinjer i forbindelse med skadet bagasje og fikk beskjed om at
Norwegian ville utbetale 7849 kroner. Dette beløpet ble senere endret til 8337 kroner, da
det viste seg å være begått en regnefeil.

Norwegian viser til at flyselskapets ansvar ved skadet bagasje er begrenset i henhold til
gjeldende luftfartsbestemmelser og transportvilkår. Norwegian tar en verdireduksjon
med i beregningen, slik at det ikke gis en «ny for gammel»-erstatning. Det beregnes
således at bagasjens angitte verdi reduseres med 20 % og deretter med 10 % per
påbegynte år.

Basert på dokumentasjon/kvittering som Norwegian har mottatt fra klager, er det blitt
gjort en overføring på 8337 kroner.

Norwegian kan ikke imøtekomme kravet om ytterligere refusjon.

Nemnda bemerker

Nemnda legger på bakgrunn av sakens opplysninger til grunn at barnevognen ble skadet
under flytransporten.

Norwegian har erkjent ansvarsgrunnlag i saken, og spørsmålet gjelder erstatningens
størrelse.

Klager har opplyst at barnevognen ikke lenger kunne brukes. Norwegian har refundert
barnevognens verdi minus en beregnet verdireduksjon. Klager har fått refundert 8337
kroner av flyselskapet.

Nemnda påpeker at erstatningen må baseres på gjenanskaffelsesverdien. Ved
utmålingen av erstatning tas det utgangspunkt i det klager må betale for en tilsvarende
vogn. Klager skal ikke tjene på skaden, slik at det må gjøres fradrag for slitasje og
verdiforringelse. Basert på fremlagt kvittering legger nemnda til grunn at klager betalte
totalt kroner 11 910 for vognen, som ble kjøpt i januar 2018.  Vognen var litt over ett
år gammel, og det er naturlig å gjøre et visst fratrekk i verdien. Klager har oppgitt at
forsikringsselskapet har dekket 2573 kroner, slik at klager totalt har fått refundert 10910
kroner. Nemnda mener at klager ikke kan kreve ytterligere erstatning i dette tilfellet.

Klager har også fremsatt krav om refusjon av flybillettene. Nemnda kan ikke se at
Norwegian plikter å refundere denne kostnaden, da det ikke er grunnlag for dette.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.