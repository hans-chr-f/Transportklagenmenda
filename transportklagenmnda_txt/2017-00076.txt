Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
22.09.2017

Saksnummer
2017-00076

Tjenesteytere
Wizz Air

Klager har i det vesentlige anført

Klager skulle reise fra Torp til Warszawa den 17. juli 2016 kl 13.50 med flight W6 1516.
Flyet ble forsinket over fire timer og tok av kl 18.00.

Flyselskapet hevder forsinkelsen skyldes teknisk svikt. Klager mener teknisk svikt ikke er
å anse som en ekstraordinær omstendighet. 

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
Wizz Air har ikke avgitt uttalelse til nemnda. Til klager har selskapet avgitt uttalelse på et
språk nemnda ikke er kjent med.

Nemnda bemerker

Wizz Air har tross oppfordring ikke avgitt uttalelse til nemnda. Til klageren har
flyselskapet svart på et språk nemnda ikke er kjent med. Nemnda behandler saker på
norsk, svensk, dansk og engelsk. Nemnda treffer da vedtak basert på opplysningene som
er fremkommet tidligere i saken, jf transportklagenemndforskriften § 5-3 tredje ledd. 

Nemnda legger således til grunn at klageren og reisefølget (til sammen 2 personer) kom
over 3 timer forsinket frem til Warszawa.  

Forsinkelse som medfører at passasjerene kommer mer enn 3 timer forsinket frem til det
endelige bestemmelsesstedet, gir passasjerene rett til standarderstatning. Dette gjelder
imidlertid ikke dersom flyselskapet godtgjør at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet, jf
EU-forordning 261 / 2004 artikkel 6, jf artikkel 7, jf artikkel 5 nummer 3 og EU-domstolens
avgjørelser i Sturgeon m.fl. mot Condor (C-402/07) og Nelson m.fl. mot Lufthansa
(C-581/10 og C-629/10).

Wizz Air har ikke avgitt noen redegjørelse eller fremlagt dokumentasjon på at
forsinkelsen skyldtes ekstraordinære omstendigheter som ikke kunne vært unngått.
Forsinkelsen gir da rett til standarderstatning på 250 euro per person.

Vedtak

Transportklagenemnda - fly anbefaler at Wizz Air utbetaler standarderstatning på 250
euro per person.