Vedtak i Transportklagenemnda - Fly

Sammendrag

Krav om refusjon av utgifter til mat, hotell og transport ved
ruteendring. Uenighet om klager fikk beskjed om ruteendringen.

Dato
20.10.2020

Saksnummer
2020-00365

Tjenesteytere
Norwegian Air Shuttle

Klager har i det vesentlige anført

Klager med reisefølge (til sammen syv personer) skulle reise med Norwegian D85879
fra Bergen til Las Palmas den 25. desember 2019 kl. 16.30. Norwegian foretok en
ruteendring til den 25. desember 2019 kl. 08.20 uten at klager ble informert på e-post
eller SMS.  Klager fikk derfor aldri bekreftet endringen og rakk ikke flyet. Klager ble
booket om fra Bergen via London og Tenerife til Las Palmas med ankomst dagen etter
opprinnelig ankomsttid.

Klager krever refusjon av utgifter til hotell i London pålydende 3788 NOK, taxi fra Tenerife
til ferjehavn pålydende 75 EUR, båt fra Tenerife til Las Palmas pålydende 354,37 USD, mat
på flyplass pålydende 142,26 GBP og mat på flyet pålydende 758 NOK.

Tjenesteyterne har i det vesentlige anført
Klager hadde opprinnelig kjøpt en reise med Norwegians flyvning D85879 den 25.
desember kl. 16.30. Norwegian foretok den 10. september 2019 en ruteendring til
DY1838 den 25. desember 2019 kl. 08.20.

Det følger av Norwegians avtalevilkår 6.2.1 at alle passasjerer må oppgi en e-postadresse
og et mobilnummer ved bestilling av billetter. Det opplyses om viktigheten av at
opplysningene er riktige, da Norwegian bruker informasjonen ved behov for kontakt med
passasjerene.

Norwegian opplyser at de den 10. september 2019 sendte e-post til e-postadressen
som var oppgitt ved bestilling. Norwegian viser også til at de har sendt påminnelse på
SMS den 24. september 2019 og e-post den 8. oktober 2019. Norwegian har fremlagt
kopi av e-posten til klager den 10. september 2019 og oversikt over sendt SMS den 24.
september 2019 og sendt e-post den 8. oktober 2019. Norwegian anfører at dersom
ruteendringen ikke passet for klager, måtte hun ta kontakt for omruting eller refusjon av
billettene.

Det følger av forordning 261/2004 artikkel 5 punkt 1 bokstav c at passasjerer har krav på
standarderstatning ved kanselleringer, med mindre de blir informert om kanselleringen
to uker før avgang, jf. underpunkt (i). Norwegian hevder at klager fikk beskjed den 10.
september 2019 og at passasjeren følgelig ikke har rett på standarderstatning.

Klagers krav om erstatning for utgifter til mat, hotell og transport avvises, da klager ikke
møtte opp på flyvningen.

Nemnda bemerker

Klagers flyvning den 25. desember 2019 kl. 16.30 ble endret, slik at ny avgang ble 25.
desember 2019 kl. 08.20.

Det fremgår av forordning 2004/261 artikkel 5 nr. 1 bokstav c i) at dersom flyselskapet
opplyser om innstilling av en flyvning minst to uker før planlagt avgangstid, har
passasjeren ikke krav på standarderstatning.

Klager hevder at hun ikke mottok noen e-post eller SMS om ruteendringen som ble
foretatt den 10. september 2019. Norwegian har på sin side fremlagt dokumentasjon på
at det ble sendt en e-post til klager den 10. september 2019, en påminnelse på SMS den
24. september 2019 og en ny e-post den 10. oktober 2019. Dette var mer enn to uker før
avreise.

Hvorvidt klager faktisk mottok beskjed om ruteendringen, er et bevisspørsmål som ikke
egner seg til behandling i nemnda. Saken avvises, jf. transportklagenemndforskriften §
6-2 bokstav d.

Vedtak

Saken avvises.

Bevisspørsmål kan vanskelig klarlegges / sak egner seg ikke.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.