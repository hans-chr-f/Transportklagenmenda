Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
02.10.2015

Saksnummer
0100/15F

Tjenesteyter
SAS

Klager har i det vesentlige anført:

Klager skulle reise fra Kirkenes til Krakow via Oslo den 20. juni 2014 kl. 20:25 med SK4479, og
videre kl. 09:00 den 21. juni med DY1040. Klagers billett var sammenhengende.

SK4479 ble kansellert uten at flyselskapet ga beskjed om det på forhånd. SAS var kun
behjelpelig med å booke om til Oslo, ikke til endelig bestemmelsesstedet slik de pliktet. Klager
måtte kjøpe ny billett fra Oslo til Krakow til kroner 3 000.

Klager ble ikke informert om sine rettigheter.

Klager krever standarderstatning 400 euro i henhold til EU-forordning 261/2004.

Det vises for øvrig til klagers brev.

SAS har i det vesentlige anført:

Klager hadde kjøpt en reise med SAS fra Kirkenes til Oslo med SK4479. Flyet kunne ikke lande i
Kirkenes grunnet sterk vind, det vises til fremlagt dokumentasjon.

Kanselleringen er ikke kompensasjonsberettiget i henhold til EU-forordning 261/2004, da
årsaken til uregelmessigheten ble forårsaket av ekstraordinære omstendigheter utenfor SAS
kontroll, dårlige værforhold.

Klager hadde bestilt to separate kontrakter hos et reisebyrå, en med SAS og en med
Norwegian. SAS er ikke ansvarlig for klagers videre reise som ikke er en del av kontrakten
med SAS. SAS stiller seg undrende til hvorfor klager ikke endret sin Norwegianbillett fremfor å
kjøpe en hel ny billett.

SAS kan på grunnlag av ovennevnte ikke imøtekomme klagers krav.

Det vises for øvrig til SAS brev.

Nemnda bemerker:

Klager kjøpte reisen fra Kirkenes til Krakow via Oslo gjennom reisebyrået Via Egencia. Billetter
har ett reservasjonsnummer. Det fremkommer klart av billetten at reisen er satt sammen av
flygninger med to forskjellige flyselskap. Nemnda er av den oppfatning at billetten er å anse
som en sammenhengende billett.

EU-forordning 261/2004 fastsetter felles regler for erstatning og assistanse til passasjerer ved
kanselleringer, lengre forsinkelser mv. Det er det transporterende luftfartsselskapet, selskapet
som utfører flygningen, som er ansvarlig, jf. forordningen artikkel 2 bokstav b. Nemnda
er av den oppfatning at det følger av dette at det enkelte selskaps ansvar er begrenset til
egen flygning ved kjøp av en sammenhengende billett gjennom reisebyrå/formidler, der det
av billetten klart fremgår at billetten er satt sammen av flygninger fra forskjellige selskap.
Nemnda viser i denne forbindelse også til at ved salg av en gjennomgående billett gjennom et
reisebyrå/formidler vil det enkelte selskap kunne være uvitende om at deres flygning er en del
av en sammenhengende reise.

SAS flygning fra Kirkenes til Oslo ble kansellert. Kansellering gir rett til erstatning med mindre
SAS godtgjør at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf. EU-forordning 261/2004 artikkel 5. Det er
SAS som må godtgjøre at det forelå en slik ekstraordinær omstendighet, og SAS må videre
godtgjøre at de har truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger godtgjort at kanselleringen
skyldtes at flyet klager skulle ha reist med ikke kunne lande i Kirkenes pga været.
Kanselleringen gir etter dette ikke rett til standarderstatning etter EU-forordningen.

Klager ble av SAS omrutet til Oslo. Etter nemndas vurdering er dette i henhold til
forordningen. SAS hadde solgt en flygning fra Kirkenes til Oslo. At denne flygningen av
reisebyrået var satt sammen med en separat flygning med Norwegian fra Oslo til Gdansk, kan
etter nemndas vurdering ikke gjøre SAS ansvarlig for denne del av reisen, jf. ovenfor.

Anvendelsen av EU-forordningen berører ikke en passasjers rett til erstatning på annet
grunnlag.

Kanselleringen førte til at klager ikke rakk sin videreforbindelse. Han ble påført utgifter til nye
billetter. SAS er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem. Med tap regnes så vel
økonomisk som ikke-økonomisk tap, jf. EU-domstolens dom av 6. mai 2010, Walz-Clickair
(C-63/09).

Nemnda er av den oppfatning at SAS i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning etter luftfartsloven.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.