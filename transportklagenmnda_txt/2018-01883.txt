Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
17.12.2018

Saksnummer
2018-01883

Tjenesteytere
Norwegian

Klager har i det vesentlige anført

Klager reiste med Norwegians flyvning DY1072 fra Oslo lufthavn (OSL) til Riga (RIX) 15.
januar 2018 kl. 11.20. Flyvningen ble imidlertid forsinket med cirka fem og en halv time,
og klager har på denne bakgrunn fremsatt krav om standardkompensasjon i henhold til
EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY1072 fra Oslo til Riga 15. januar 2018 ble forsinket med fem timer
og 28 minutter. Forsinkelsen skyldtes sent innkommet fly på grunn av værforholdene
ved Oslo lufthavn. Dårlig sikt og vind skapte driftsforstyrrelser denne dagen, og det var
vanskelig for flyene å ta av og lande. 

Flyvningen skulle betjenes av flymaskin LN-NGE. Flymaskinen ble imidlertid omdirigert til
en annen flyplass som følge av værforholdene ved Oslo lufthavn. For å unngå at klagers
flyvning ble kansellert ble ny flymaskin, LN-NGG, satt inn for å operere flyvningen. Det
ble også arrangert nytt personale for å operere flyvningen når værforholdene bedret seg.
Selskapet anfører at dette må anses som rimelige tiltak. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY1072 fra Oslo til Riga 15. januar 2018 ble forsinket med fem timer
og 28 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen dårlige værforhold ved Oslo lufthavn denne dagen.
Den aktuelle flyvningen skulle opereres av flymaskin LN-NGE, men denne maskinen
ble omdirigert til en annen flyplass som følge av værforholdene. Det vises til fremlagt
dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å arrangere
flybytte (til flymaskin LN-NGG) og nytt kabinpersonale. Nemnda legger til grunn at
forsinkelsen ikke kunne vært unngått selv om alle rimelige tiltak var truffet. Forsinkelsen
gir etter dette ikke rett til standarderstatning, og nemnda anbefaler ikke at klager gis
medhold i sitt krav.

Vedtak

Transportklagenemnda - fly anbefaler ikke at klager gis medhold.