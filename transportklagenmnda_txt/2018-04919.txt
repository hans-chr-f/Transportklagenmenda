Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
05.11.2019

Saksnummer
2018-04919

Tjenesteytere
Widerøe

Klager har i det vesentlige anført

Klager skulle reise fra Hammerfest til Tromsø den 20. november 2018 kl 19.50 med
WF911. Avgangen ble kansellert, og klager ble booket om til ny avgang rundt midnatt.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
WF911 ble kansellert da innkommende fly, WF910, ikke klarte å lande i Hammerfest
grunnet dårlige værforhold, sterk vind. Widerøe viser til fremlagt METAR som viser at det
var vind på opptil 38 knop som tilsvarer liten storm. 

Hendelsen er ikke kompensasjonsberettiget da årsaken var ekstraordinære
omstendigheter utenfor Widerøes kontroll.

Klager ble booket om til neste ledige avgang kl 00.20.

Widerøe kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Widerøe har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flyvning ble kansellert som følge av sterk vind. 

Klager har etter dette ikke rett til standarderstatning.

Vedtak

Transportklagenemnda-fly anbefaler ikke at klager gis medhold.