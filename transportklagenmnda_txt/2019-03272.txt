Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
21.04.2020

Saksnummer
2019-03272

Tjenesteytere
Lufthansa German Airlines

Klager har i det vesentlige anført

Klager skulle reise fra Oslo til Poznan via München den 5. juli 2019 kl 19.00 med ankomst
kl 23.30. LH2455 fra Oslo ble 1 time og 20 minutter forsinket slik at klager mistet sin
videreforbindelse. Han ble booket om til påfølgende formiddag og ankom endelig
bestemmelsessted kl 13.10, mer enn tretten timer forsinket.

Flyselskapet skylder på ATC-restriksjoner, men klager ble informert av Lufthansa om at
årsaken til forsinkelsen var sent ankommet fly inn til Oslo. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
LH2455 ble forsinket som følge av restriksjoner i luftrommet, det vises til fremlagt
dokumentasjon. Klager ble booket om til neste ledige avgang påfølgende dag. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Lufthansas kontroll. 

Lufthansa kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet Lufthansa har fremlagt dokumentasjon med beskrivelse som viser at
forsinkelsen skyldtes sent innkommet fly som følge av restriksjoner fra Air Traffic Flow
Management. Lufthansa agerte på instruks fra tårnet.  

Slik nemnda ser det har flyselskapet godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet; Forsinkelsen skyldtes at Lufthansa fulgte pålegg fra  ATC - Air Traffic Control.
Dette pålegget hadde ikke flyselskapet kontroll over. Klager har etter dette ikke rett til
erstatning.

Saken er behandlet av én forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda - fly anbefaler ikke at klager gis medhold.