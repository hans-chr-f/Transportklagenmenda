Vedtak i Transportklagenemnda - Fly

Sammendrag

Krav om refusjon av flybillett grunnet kansellering.

Dato
04.12.2023

Saksnummer
2023-01332

Tjenesteytere
SAS

Klager har i det vesentlige anført

Klagerne (ni personer) hadde bestilt flybilletter med SAS t/r Barcelona - Longyearbyen via
Oslo for reise i juli 2022. Reisens formål var et cruise som skulle gå fra Longyearbyen den
6. juli kl 16.00. 

05JUL BCN OSL SK4686
06JUL OSL LYR SK4490 
16JUL LYR OSL SK4497
16JUL OSL BCN SK4685

Noen av klagerne hadde ulike avreiser fra Barcelona til Oslo, men alle ni skulle fly med
SK4490 fra Oslo til Longyearbyen. 

Etter at klagerne hadde ankommet Oslo den 5. juli, ble de informert om at flyvningen fra
Oslo til Longyearbyen den 6. juli var kansellert. Klagerne ble ikke tilbudt omruting. 

Formålet med reisen var da falt bort, fordi klagerne ikke ville rekke cruiset. Klagerne ble
derfor booket om til første ledige fly tilbake til Barcelona den 6. juli. 

SAS har utbetalt standarderstatning i henhold til EU-forordning 261/2004 med EUR 400
per person. 

SAS har videre tilbudt å refundere klagernes ubenyttede flybilletter Oslo - Longyearbyen
- Oslo. Klagerne krever imidlertid også refusjon av den benyttede delen av flybillettene
som er Barcelona - Oslo - Barcelona.   

Klagers krav er full refusjon av flybillettene Barcelona - Oslo - Longyearbyen - Oslo -
Barcelona.

Tjenesteyterne har i det vesentlige anført
SK4490 ble kansellert grunnet pilotstreik, og SAS har utbetalt standarderstatning til
klager med EUR 400 per person, i henhold til EU-forordning 261/2004.

SAS har tilbudt klager refusjon av den ubenyttede delen av flybillettene mellom Oslo og
Longyearbyen t/r. SAS kan ikke imøtekomme klagers krav om refusjon av strekningen
Barcelona - Oslo - Barcelona, da disse billettene er benyttet.

Nemnda bemerker

Nemnda legger til grunn at klagernes flyvning med SK4490 fra Oslo til Longyearbyen
den 5. juli 2022 ble kansellert, og at klagerne har mottatt standarderstatning fra SAS i
henhold til EU-forordning 261/2004.

Spørsmålet til nemnda er om klagerne har krav på refusjon av hele billettprisen, selv om
deler av billettene er benyttet. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. 

Klagerne ble ikke tilbudt omruting, og ankom derfor ikke endelig bestemmelsessted
som var Longyearbyen. Klagerne avbrøt reisen og returnerte umiddelbart tilbake til
Barcelona. Den gjennomførte delen av flyvningen hadde dermed ikke lenger noe formål
i forhold til passasjerenes opprinnelige reiseplan. Klagerne har etter nemndas syn derfor
krav på full refusjon av den totale billettprisen t/r Barcelona - Longyearbyen.

Vedtak

Transportklagenemnda anbefaler at SAS refunderer klagernes flybilletter i sin helhet
Barcelona - Oslo - Longyearbyen - Oslo - Barcelona.