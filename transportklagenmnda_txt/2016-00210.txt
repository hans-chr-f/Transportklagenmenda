Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
31.10.2016

Saksnummer
2016-00210

Tjenesteytere
Aeroflot

Klager har i det vesentlige anført

Klager skulle reist fra Bangkok til Oslo via Moskva (SU2534) den 4. januar 2016 
kl. 12:35 med SU273. 

Under mellomlanding i Moskva ble klager nektet ombordstigning grunnet overbooking.
Dette resulterte i at klager ble tildelt boardingkort til flyvning samme dag, 15,5 time
senere. Klager kunne ikke forlate flyplassen, og fikk heller ikke tilbud om hotell.

Flyselskapet delte ut matkuponger, tannbørster og tepper, og tilgang til lounge der klager
kunne sove. Ifølge Aeroflot var bagasjen tatt av flyet og oppbevart på et låst rom. 

Klager måtte også underskrive om at de holdt Aeroflot uten ansvar eller erstatningsplikt
for det inntrufne, hvis de ønsket å få boardingkort.

Ved ankomst i Oslo var klager 16 timer forsinket. Bagasjen ble lokalisert tre timer
etter ankomst på Gardermoen, da den hadde ankommet den opprinnelige flyvningen
(SU2534) som var overbooket. 

Klager krever at Aeroflot betaler erstatning for de utgiftene som påløp samt erstatning
for tort og svie.

Tjenesteyterne har i det vesentlige anført
Aeroflot har ikke avgitt uttalelse til nemnda, og har heller ikke besvart kravet klager har
rettet ovenfor flyselskapet. 

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til

å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Klagen er forelagt Aeroflot ved nemndas e-post av 16. mars 2016 med frist til 4. mai
2016 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger
til grunn dersom disse ikke imøtegås av flyselskapet. Det blir også opplyst at saken vil bli
forelagt nemnda selv om flyselskapet ikke avgir uttalelse.     

Aeroflot har ikke avgitt uttalelse til nemnda. Nemndas avgjørelse treffes på bakgrunn av
de foreliggende opplysninger.

Klager ankom Oslo 16 timer forsinket. Aeroflot er i henhold til Montrealkonvensjonen
artikkel 19 ansvarlig for tap som følge av forsinkelse, med mindre selskapet godtgjør at
det har tatt alle forholdsregler som med rimelighet kan kreves for å unngå tapet, eller
dette ikke har vært mulig for dem. Med tap regnes så vel økonomisk som ikke-økonomisk
tap, jf. EU-domstolens dom av 6. mai 2010, Walz-Clickair.

Aeroflot har ikke gitt noen forklaring på forsinkelsen og er således ansvarlig for å erstatte
klagers tap. Tapet må sannsynliggjøres ved fremleggelse av kvitteringer, bekreftelser mv.
Nemnda anbefaler at klager spesifiserer og dokumenterer sitt krav og fremsetter dette
for Aeroflot.

Nemnda har ved vurderingen av kravet om erstatning for tort og svie delt seg i et flertall
og et mindretall. Flertallet, lederen og forbrukernes representanter, anbefaler at Aeroflot
utbetaler en kompensasjon for den ulempen klagerne ble påført med        1 000 kroner
per person.

Mindretallet, flyselskapenes representanter, er av en annen oppfatning. Mindretallet
viser til at norske domstoler har vært tilbakeholdne med å tilkjenne erstatning for "non-
material damage" eller "tort og svie" i kontraktsforhold, og basert på denne praksisen
mener nemndas mindretall at det ikke er grunnlag for å tilkjenne ulempeerstatning i
dette tilfellet.

Nemnda traff etter dette slikt 

Vedtak

Transportklagenemnda-fly anbefaler at Aeroflot erstatter klagers dokumenterte
økonomiske tap med tillegg av NOK 1 000 per person for den ulempen klagerne ble
påført.