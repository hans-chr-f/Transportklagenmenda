Vedtak i Transportklagenemnda - Fly

Sammendrag

Krav om full refusjon av ubenyttet flybillett. Kunne ikke reise grunnet karantene.

Dato
14.10.2021

Saksnummer
2021-00521

Tjenesteytere
Turkish Airlines

Klager har i det vesentlige anført

Klager hadde bestilt flybillett hos Türkish Airlines for reise fra Oslo til Sarajevo den
13. mars 2021. Før avreise havnet klager i 10-dagers karantene, da en av hennes
nærkontakter var blitt smittet av covid-19 viruset. Dette medførte at hun ble forhindret i
å reise. 

Da klager kontaktet flyselskapet ble hun informert om at hun ville motta refusjon dersom
hun sendte inn dokumentasjon på at hun var smittet av covid-19 eller på at hun var i
risikogruppen. 

Klager krever full refusjon av billetten, kroner 2 301.

Tjenesteyterne har i det vesentlige anført
Türkish Airlines har i det vesentlige anført:

Klager ble bedt om å sende dokument for å bevise at hun var i risikogruppen, men hun
har ikke sendt noe dokument så langt. Hun må sende dokumentet og bevise at hun ikke
kunne fly på grunn av denne grunnen. Ellers blir det en frivillig kansellering av billett, og
gjeldende billettreglene vil gjelde.

Nemnda bemerker

Klagen gjelder refusjon av flybilletter grunnet kansellert reise som følge av at klager ble
satt i karantene. 

Det er ikke bestridt at klager på eget initiativ kansellerte reisen. Fra det øyeblikk klager
kansellerte reisen hadde hun ikke lenger en "bekreftet reservasjon" på flyvningene. En
bekreftet reservasjon er en forutsetning for at forordningen kommer til anvendelse jf.
artikkel  3 Nr. 2 bokstav a.

I kommisjonens veiledning pkt. 2.2 om covid-19 fremgår at flyforordningen ikke regulerer
situasjonen der den reisende selv avlyser reisen, og at det i disse tilfellene er de
alminnelige billettvilkår og avtalelovens regler som gjelder. En ikke-refunderbar billett gir
derfor ikke grunnlag for refusjon i disse tilfellene uansett om passasjeren har god grunn
til å avlyse reisen. 

Nemnda har forståelse for at klager det kan synes urettferdig å ikke motta refusjon for
en reise som ikke lar seg gjennomføre pga. covid-19. Men heller ikke flyselskapet har
ansvar eller kontroll over det som har inntruffet.

Nemnda anbefaler at klager ikke gis medhold.

Klager bør kontakte sitt forsikringsselskap slik at de kan vurdere mulighetene for
refusjon.

Vedtak

Transportklagenemnda kan ikke anbefale at klager gis medhold.