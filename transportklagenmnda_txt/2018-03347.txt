Vedtak i Pakkereisenemnda

Sammendrag

Krav om refusjon av reisens pris grunnet servicen på hotellet.

Dato
22.01.2019

Saksnummer
2018-03347

Tjenesteytere
TUI Norge AS

Klager har i det vesentlige anført

Klager bestilte en pakkereise for tre voksne, en 15-åring og to barn med innkvartering på
TUI Family Life Bellevue Resort, Kroatia i perioden 18.08.2018 - 25.08.2018. Totalpris ca.
34.000.

Klager hadde all inclusive inkludert i reisens pris. Dag 6 kom klagers sønn tilbake med et
glass vin da han hadde spurt om et glass vann. Dette ble beklaget i baren og de fikk et
nytt glass med drikke. Da 15-åringens bånd gikk i stykker dag 6, fikk han et bånd rundt
armen som var tiltenkt en voksen. Resultatet var at 15-åringen fikk servert øl. 

Klager sendte mail/chat om dette til guidene den 25.08.2018, men hotellet var uten
strøm grunnet tordenvær og regn, noe som kan være årsaken til at hotellet ikke mottok
denne mailen.

Klager krever reisens pris refundert.

Det vises for øvrig til korrespondanse fra klager.

Tjenesteyterne har i det vesentlige anført
Når en 15-åring får feil bånd bør dette korrigeres for å unngå uklarheter rundt alder. På
den type bosted hvor klager har bodd er det lett å komme i kontakt med TUIs stedlige
representanter som var tilgjengelige på hotellet 4 timer om dagen hver dag, hele uken.
Guidene kan enkelt nås via sms, telefon eller TUI-appen hele døgnet.

TUI beklager at det har ble servert alkohol til mindreårig, noe de gjerne skulle ha ordnet
opp i umiddelbart på hotellet.

TUI har tilbudt klager et reisegavekort på kr. 500, men kan ikke se at det foreligger
grunnlag for ytterligere prisavslag.

Det vises for øvrig til korrespondanse fra TUI Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. 

Dersom manglene ikke tas opp på reisemålet på en måte som gir turarrangøren
mulighet til å avhjelpe manglene, vil man ikke nå frem med krav om prisavslag i ettertid.

Klagen gjelder det faktum at klagerens 15 år gamle sønn på feriens sjette dag ved en
feil fikk et armbånd som identifiserte ham som "voksen" i forhold til servering, etter at
hans første armbånd var gått i stykker. Blant annet kunne han få servert alkohol.  Dette
skjedde så vidt nemnda forstår ved to anledninger.  Han hentet et glass med innhold til
sin mormor, og dette inneholdt vin i stedet for vann.  Han fikk videre servert øl da han
satt ved et bord.

Nemnda er enig med klageren i at det ikke bør skje at en 15-åring får anledning til
å bestille alkohol på et all-inclusivehotell.  Slik nemnda forstår saken ble imidlertid
forholdet oppdaget temmelig raskt, i og med at sønnen hentet et glass til en voksen
person som oppdaget at det inneholdt alkohol.  Feilen kunne etter nemndas syn raskt
og enkelt ha vært rettet opp hvis sønnens foresatte hadde henvendt seg i resepsjonen
eller til TUIs stedlige representanter, som etter det som er opplyst var på hotellet daglig i
minst fire timer.  

Nemnda legger ved vurderingen begrenset vekt på opplysningen om at internett-
tilgangen var nede i noen timer en dag, i og med at det etter nemndas syn fantes
alternative muligheter til kontakt med arrangørens representanter eller med
resepsjonen. 

Nemnda har merket seg at arrangøren som en oppmerksomhet har tilbudt et gavekort
på kr. 500.

Nemnda finner ikke å kunne anbefale at det blir gitt prisavslag slik saken ligger an.

Vedtak

Pakkereisenemnda finner ikke å kunne anbefale at det blir gitt prisavslag.