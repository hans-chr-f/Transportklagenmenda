Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
29.01.2019

Saksnummer
2018-02090

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1859 fra Roma (FCO) til Bergen (BGO) 31.
mai 2018. Flyvningen ble imidlertid omdirigert til Oslo, og klager måtte reise videre med
DY602 til Bergen neste dag kl. 07.00. På bakgrunn av dette har klager fremsatt krav om
standardkompensasjon i henhold til EU-forordning 261/2004 på 400 euro.

Tjenesteyterne har i det vesentlige anført
Forutgående flyvning, DY1858 fra Bergen til Roma, var kun forsinket med 27 minutter
da dørene stengte før avgang. Flyvningen ble imidlertid forsinket med ytterligere 83
minutter på grunn av forsinkelser på rullebanen, og den totale forsinkelsen ved avgang
var 110 minutter. Dette medførte en endring i reiseplanen til klagers flyvning, DY1859.
Denne ble påvirket av slot-restriksjoner gjennom Tyskland, og måtte til slutt omdirigeres
til Oslo som følge av nattestengning av flyplassen i Bergen. 

Passasjerene ble fraktet videre til Bergen neste morgen. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning DY1859 fra Roma til Bergen 31. mai 2018 ble omdirigert til Oslo.
Klager ble omrutet til Bergen neste morgen.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

I dette tilfellet ble forutgående flyvning forsinket gjennom Tyskland på grunn av "slot-
restriksjoner". Flyplassen i Bergen var stengt for natten på grunn av arbeider på
rullebanen, og flyet ble derfor omdirigert til Oslo.

Nemnda mener at forsinkelsen skyldtes ekstraordinære omstendigheter, som ikke kunne
vært unngått selv om alle rimelige tiltak var truffet. Nemnda kan derfor ikke se at klager
har krav på standarderstatning.

Vedtak

Transportklagenemnda - fly anbefaler ikke at klager gis medhold.