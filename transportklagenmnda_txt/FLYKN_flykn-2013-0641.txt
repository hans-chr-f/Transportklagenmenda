Vedtak i Transportklagenemnda - Fly

Sammendrag

Krav om erstatning for bortkommen bagasje.

Dato
27.05.2014

Saksnummer
641/13F

Tjenesteyter
Air Baltic

Klager har i det vesentlige anført:

Klager reiste fra Tehran til Bergen via Istanbul og Riga den 9. juli 2013 med Atlasjet og Air
Baltic. Ved ankomst Bergen var fem kofferter tilhørende de tre klagerne forsvunnet, og siden
da ikke dukket opp.

Atlasjet har levert all bagasjen til Air Baltic, det er derfor Air Baltic som er erstatningspliktig.

Air Baltic er kun villig til å refundere SDR 1 131, siden all bagasje ble registrert på kun en av de
reisende ved innsjekk. Alle fem kofferter veier omtrent 87kg, Air Baltic må forstå at en person
ikke reiser med så mye bagasje. Klager kan ikke stå ansvarlig for at flyplasspersonell ikke tar
seg bryet med å registrere bagasjen på hver enkelt passasjer i et reisefølge.

Klager krever erstatning for hver av de reisende.

Det vises for øvrig til klagers brev.

Air Baltic har i det vesentlige anført:

Klager reiste fra Tehran til Istanbul Ataturk Airport, og videre fra Istanbul Sabiha Gokcen
Airport til Riga og videre til Bergen. Klagers skulle ha hentet ut sin bagasje på Istanbul Ataturk
Airport, og fraktet den med seg til Istanbul Sabiha Gokcen Airport for å sjekke den inn på nytt.
Flyselskapene utfører ikke denne tjenesten for passasjerene.

Atlasjet Airlines har i dette tilfellet ved en feil sjekket inn klagers bagasje helt til Bergen, dette
lar seg ikke gjøre på denne reiseruten. Atlasjet har deretter ved en feil sendt klagers bagasje
fra Istanbul til Bogota (BOG) i stedet for til Bergen (BGO).

I henhold til Montrealkonvensjonen plikter flyselskapene å utbetale erstatning på maks SDR 1
131 per person, ikke per kolli, ved bortkommen bagasje. Siden all bagasje var registrert på en
person, vil ikke Air Baltic kunne tilby mer enn SDR 1 131 i dette tilfellet.

Air Baltic kan ikke imøtekomme klagers krav utover det som allerede er tilbudt.

Det vises for øvrig til Air Baltics brev.

Nemnda bemerker:

Air Baltic har i dette tilfellet erkjent erstatningsansvar for bortkommet bagasje. I henhold
til Montrealkonvensjonen artikkel 22 er flyselskapets ansvar begrenset til  1 131 SDR per
passasjer.

Reisefølget bestod av tre passasjerer, det ble innlevert 5 kofferter på til sammen 87 kilo og det
ble ikke betalt for overvekt. Nemnda finner det på denne bakgrunn sannsynlig at de innleverte
koffertene ikke tilhørte en og samme passasjer, klagers datter. Nemnda bemerker i denne
forbindelse at det etter nemndas erfaring er vanlig at all bagasje kun registreres på en person
når flere i et reisefølge leverer bagasjen samtidig.

Nemnda anbefaler etter dette at Air Baltic erstatter klagernes tap oppad begrenset til 1 131
SDR per passasjer.

Nemnda tar ikke stilling til erstatningens størrelse. Det er opp til klager å sannsynliggjøre hva
hver enkelt passasjer har tapt.

Vedtak:

Transportklagenemnda - fly anbefaler at Air Baltic erstatter klagernes tap begrenset oppad til
1 131 SDR per passasjer.

Vedtaket var enstemmig.