Vedtak i Transportklagenemnda - Fly

Sammendrag

Krav om standarderstatning grunnet ruteendring.

Dato
21.04.2020

Saksnummer
2019-02826

Tjenesteytere
Lufthansa German Airlines
Air Dolomiti

Klager har i det vesentlige anført

Klager hadde bestilt en reise t/r Oslo - Pisa via München 17. - 19. mai 2019:

LH2453 17MAY19 OSL-MUC 1150-1400 
LH9490 17MAY19 MUC-PSA 1505-1620

LH9491 19MAY19 PSA-MUC 1655-1810
LH2456 19MAY19 MUC-OSL 1920-2130

Dagen før avreise den 16. mai mottok klager en melding fra Lufthansa om ruteendring
på returreisen. Avgangen med flight LH9491 (operert av Air Dolomiti) fra Pisa til
München var endret fra kl 16.55 til kl 18.00, dette medførte at klager ikke ville rekke sin
videreforbindelse fra München til Oslo med avgang kl 19.20. 

Klager ble booket om av Lufthansa til påfølgende dag. Hun ankom Oslo 18 timer
forsinket.

Klager krever standarderstatning 600 euro i henhold til EU-forordning 261/2004. Videre
krever hun refusjon av hotellutgift i Pisa samt en dags tapt arbeidsinntekt.

Tjenesteyterne har i det vesentlige anført
Air Dolomiti har ikke avgitt uttalelse til klager eller til nemnda. 

Lufthansa har i det vesentlige anført:

LH9491 ble operert av Air Dolomiti. Lufthansa ber klager henvende seg til opererende
flyselskap.

Lufthansa kan ikke imøtekomme klagers krav.

Nemnda bemerker

Klager skulle reise t/r Oslo - Pisa 17. - 19. mai 2019 med Lufthansa og Air Dolomiti.
Billetten ble kjøpt hos et reisebyrå den 19. mars 2019, og den ble utstedt på Lufthansa-
dokument.

Dagen før avreise mottok klager melding fra Lufthansa om ruteendring på LH9491 den
19. mai. Dette medførte for kort tid til flybytte i München. 

Ruteendring forekommer hos de fleste flyselskap fra tid til annen. En ruteendring som
her, anses som en kansellering. Kansellering gir grunnlag for standarderstatning etter
artiklene 5 og 7 med mindre flyselskapet kan bevise at passasjeren har fått informasjon
om endringen minst 2 uker før planlagt avgangstid. Dette gjelder enten flyreisen er
kjøpt direkte fra flyselskapet eller fra en formidler, jf EU-domstolens dom av 11.05.2017
(Krijgsman - SLM). 

Det er det «transporterende luftfartsselskap» som er ansvarlig etter EU-forordningen.
I henhold til artikkel 2 bokstav b, er et «transporterende luftfartsselskap» et
«lufttransportforetak som utfører eller har til hensikt å utføre en flygning i henhold til
en avtale med en passasjer eller på vegne av en annen person, juridisk eller fysisk, som
har avtale med denne passasjeren». Klager kjøpte billetten hos et reisebyrå, billetten ble
utstedt på et Lufthansa-dokument, men Air Dolomiti var transporterende flyselskap.

Flyselskapet Air Dolomiti har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Etter dette har klager krav på standarderstatning.

Klager hadde gjennomgående billett  fra Oslo til Pisa. Siden avstanden mellom Oslo og
Pisa, målt etter storsirkelmetoden, er mer enn 1 500 kilometer, jf artikkel 7 nr 1 og 4, EU-
domstolens dom av 07.09.2017 i saken Bossen med flere mot Brüssels Airlines (C-559/16)
og gcmap.com, utgjør erstatningen 400 euro.

Klager anfører at hun pådro seg utgifter til hotell i Pisa, samt at hun mistet en dags
arbeidsinntekt. Klager har tross oppfordring ikke fremlagt kvittering eller annen
dokumentasjon for sine utgifter. Det er klager som har bevisbyrden for at hun har hatt
et økonomisk tap. Standarderstatningen er ment å dekke både økonomisk og ikke-
økonomisk tap. Disse utgiftene må dermed anses dekket av standarderstatningen.

Saken er behandlet av èn forbrukerrepresentant, jf. transportklagenemndforskriften §
5-5 (5).

Vedtak

Transportklagenemnda - fly anbefaler at Air Dolomiti betaler til klager standarderstatning
med 400 euro.