Vedtak i Pakkereisenemnda

Sammendrag

Saken gjelder hotellstandard, Bulgaria.

Dato
..

Saksnummer
151/13P

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 11

Reisens pris: 52.290 nok

Saken gjelder:

Saken gjelder hotellstandard, Bulgaria.

Klager anfører at de var en familie på 11 personer som hadde bestilt 4 rom. Rommene
de fikk var ikke rengjort. Vinduene var så skitne at de ikke kunne se ut.

På gulvet fant de glasskår og i gangen sand, støv og hår. Elektriske ledninger lå løse langs
gulvet og en stikkontakt lå og slang i ledningen.

Møblene var ikke bare slitte, men falleferdige. Støvet lå tykt over alt, bl.a i skapene. Badene
var skitne med sopp og mugg. Et av toalettene lakk slik at gulvet ble fylt etter hver spyling.
På balkongen grodde det mellom fugene. Det verste var sengene - de hadde nye og gamle
urinflekker og var fulle av kroppshår.

Uteområdene var likedan - skitne og med mugg.

De ringte Vingverten, som først ikke trodde at det var så ille. Da hun kom og så det, beklaget
hun at hun ikke hadde trodd på dem. De fikk da bytte til annet hotell, Erma, som var rent
og pent og godt vedlikeholdt. Det hadde ikke all inklusive som de hadde bestilt. Dagen etter
fikk de derfor tilbud om et tredje hotell, men der kunne de ikke få familierom og de takket
derfor nei til tilbudet fordi de i så fall måtte splittes opp. De kunne så få bo på Erma, men
ville ikke få dekket noe for mat eller solsenger som var inkludert i prisen på det hotellet de
hadde betalt for. De fikk refundert taxipengerfor taxi fra det første hotellet, men oppdaget
senere at kvitteringen de ble forelagt for dette og skrev under også sa at de godtok frokost
som kompensasjon for all inklusive.

Etter diskusjon med Vingverten ble de tilbudt kompensasjon på kr.6.000,- for de 9 personene
som var der i 2 uker. De godtok dette foreløpig og ville ta opp saken når de kom hjem i stedet
for å bruke ferien til å krangle.

De to som kom til uke 2, fikk en kompensasjon på kr.800,-.

Klager anfører at de har brukt masse penger på mat og drikke og solstoler.

De kr.6.000,- rekker ikke en gang til solstoler og parasoll. Ferien har ikke blitt den de bestilte.
De hadde bestilt hotell på stranden med all inklusive.

Hotell Erma ligger et godt stykke fra stranden.

De krever pengene for turen tilbake.

Ving har vist til at hotellet ble bygget i 1994 og sist renovert i 2005.

En måtte derfor regne med en viss slitasje. Det er videre vist til den generelle informasjonen
om reisemålet der det opplyses om at hotellstandarden i Bulgaria vanligvis er noe lavere enn
ellers i Europa. Men selv om standarden er enkel, skal det være rent.

Fordi det ikke var rengjort tilfredsstillende ved ankomst og det viste seg at gjestene hadde
mye rett i sine påstander ellers og ønsket å bytte hotell, fikk de flytte til Erma noen timer etter
ankomst. Kostnad for transport og oppgradering inkludert frokost på Erma ble dekket av
Ving med € 320. Fordi familien ville flytte umiddelbart og Ving ikke hadde ledig hotell med all
inklusive den dagen, ble de flyttet til Erma. Dagen etter fikk de tilbud om å flytte til et hotell
med all inklusive og solsenger inkludert slik de hadde bestilt. De fikk samtidig beskjed om at
hvis de takket nei til dette, avslo de samtidig all inklusive pakken og solsengene.

Ving anfører at når kunden fikk tilbud om et tilsvarende produkt som det de hadde bestilt, er
de ikke berettiget til kompensasjon når de avslo det.

Kunden fikk likevel tilbud om enten halvpensjon på Erma eller kr.6.000,- i kontanter - noe som
utgjorde ca. 15 % av reisens pris.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. mangler kan gi grunnlag for prisavslag med mindre de avhjelpes innen
rimelig tid. Hvis turarrangør tilbyr å avhjelpe manglene, kan kunden ikke kreve prisavslag eller
heve avtalen hvis avhjelp skjer innen rimelig tid og uten vesentlig ulempe for kunden, jf. § 6-2.

Nemnda legger til grunn som uomtvistet at rommenes tilstand ved ankomst var i en slik stand
at de utgjorde en mangel ved reisen. De 9 i familien som da hadde ankommet, ble derfor
samme dag flyttet til Erma, som hadde samme klassifisering, men som er et dyrere hotell hvor
all inklusive ikke er inkludert.

Dagen etter fikk de så tilbud om å flytte til et hotell med all inklusive, som de hadde bestilt,
men takket nei til dette.

Nemnda legger da til grunn at klager avslo turarrangørens tilbud om slik avhjelp som hadde
gitt klageren hotell som bestilt. Videre har Ving betalt for frokost på Erma og prisforskjellen
mellom det bestilte hotellet og Erma - tilsvarende ca. € 400.

I tillegg har Ving gitt kr.6.000,- i kontant kompensasjon.

Etter en helhetsvurdering finner nemnda at den samlede kompensasjon som familien har fått,
er en passende kompensasjon. Dette gjelder også de 2 som kom den siste uken og har fått
kr.800,- for tap av all inklusive på det bestilte hotell.

Vedtak:

Reklamasjonsnemnda kan ikke anbefale at det gis ytterligere kompensasjon.

Vedtaket var enstemmig.