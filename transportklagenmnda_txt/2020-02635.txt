Vedtak i Transportklagenemnda - Fly

Sammendrag

Krav om standardkompensasjon grunnet kansellering. Covid-19.

Dato
15.06.2021

Saksnummer
2020-02635

Tjenesteytere
SAS

Klager har i det vesentlige anført

Klager skulle reise med SK733 fra St. Petersburg til Stavanger med avreise 19. april 2020.
Den 8. april fikk klager beskjed om at flyvningen var kansellert og at han måtte kontakte
SAS for ombooking eller refusjon. Klager har som følge av kanselleringen rettet krav om
full refusjon av billetten og morarenter, samt standardkompensasjon for kanselleringen. 

SAS har refundert billettene og morarenter, men avslått kompensasjon etter EU-
forordning 261/2004. Klager opprettholder krav om standardkompensasjon fordi
han mener at omstendighetene flyselskapet påberoper seg, ikke kan anses som
ekstraordinær når utfallet har vært kjent i god tid. Han viser videre til kommisjonens
uttalelse som sier at flyselskapet ikke har anledning til å vente i det lengste med å
kansellere. Slik klager forstår kommisjonens uttalelse burde en transportør kansellere
reisen i god tid, noe SAS ikke gjorde i dette tilfellet. På grunn av manglede informasjon
har klager mistet tid og gode muligheter til å komme tilbake til Norge, fordi han var sikker
på at flyet skulle gå til oppsatt tid da SAS ikke hadde gitt beskjed før. 

Klager krever at SAS betaler standardkompensasjon pålydende 250 euro.

Tjenesteyterne har i det vesentlige anført
Klager har fremmet krav mot SAS der det kreves standardkompensasjon etter EU-
forordning 261/2004, samt refusjon av ubenyttet billett. SAS bestrider kravet delvis. 

Klager hadde opprinnelig en booking med SK733 fra St. Petersburg til Stavanger den
19. april 2020. Flyvningen ble imidlertid kansellert grunnet forhold forbundet med
den globale Corona-pandemien, herunder innreiserestriksjoner. Klager fikk beskjed
om kansellering på e-post den 8. og 17. april med informasjon om å kontakte SAS for
eventuell ombooking eller refusjon. Klager har søkt refusjon, og denne har ligget i
behandlingskø og er nå refundert til klager. 

Når det gjelder klagers krav om standardkompensasjon er SAS av den oppfatning at
kansellering som følge av covid-19 er å anse som ekstraordinær omstendighet. SAS
viser til sin fremstilling av virusets omfang, spredning og dets innvirkning på luftfarten.
Det vises også til EU-kommisjonens synspunkter som støtter opp under flyselskapets
oppfatning om at råd og anbefaler gitt av myndigheter åpenbart må anses å oppfylle
vilkårene for å være utenfor flyselskapets sedvanlige aktivitetsutøvelse og faktiske
kontroll. 

SAS har refundert klagers sin billett i sin helhet og vil utbetale forsinkelsesrenter når
klager har sendt kontonummer. 

SAS kan imidlertid ikke imøtekomme klagers krav om standardkompensasjon i dette
tilfellet.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

I spørsmålet om standarderstatning har nemnda delt seg i et flertall og et mindretall. 

Flertallet, bransjerepresentantene og lederen, mener at flyselskapet har sannsynliggjort
at kanselleringen skyldes covid-19 pandemien, og at dette er en ekstraordinær
omstendighet i forordningens forstand. Reisen skulle finne sted kort tid etter covid-19 ble
erklært en pandemi. UD frarådet på dette tidspunktet alle reiser til utlandet.  Det
har heller ikke vært mulig å ombooke passasjerer som har blitt rammet av kansellerte
flyvninger, da de fleste flyselskapene har begrenset billettsalg og overføring av rammede
passasjerer fra andre flyselskap som en sikkerhet i tilfelle de selv ender opp med å måtte
kansellere flyvningen. Flertallet mener at flyselskapet i tilstrekkelig grad har godtgjort at
kanselleringen skyldtes ekstraordinære omstendigheter i forordningens forstand, som
ikke kunne vært unngått
selv om alle rimelige tiltak var truffet.

Mindretallet, forbrukerrepresentantene, mener at det ikke er dokumentert med
sannsynlighetsovervekt at kanselleringen skyldes ekstraordinære omstendigheter.
Dokumentasjonen fremlagt fra selskapet er generell og beskriver ikke konkret årsaken
til kanselleringen av nettopp klagers flyvning. Den mest sannsynlige årsaken til
kanselleringen er i henhold til selskapets tilsvar mangel på passasjerer, noe som et
mindretallets syn ikke utgjør en
ekstraordinær omstendighet i denne sammenheng.

Mindretallet finner grunn til å kritisere SAS for å ikke ha gitt klager valget mellom full
refusjon og ombooking i e-post av 8. april, slik forordningen krever.  

I tråd med flertallets syn anbefaler nemnda  at klager ikke gis medhold i sitt krav om
standarderstatning.

Nemnda anbefaler at SAS utbetaler forsinkelsesrenter. 

Vedtaket er fattet med den dissens som fremgår over.

Vedtak

Transportklagenemnda anbefaler ikke at klager gis medhold i sitt krav om
standardkompensasjon, men at SAS utbetaler forsinkelsesrenter.