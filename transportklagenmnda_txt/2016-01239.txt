Vedtak i Transportklagenemnda - Fly

Sammendrag

Krav om erstatning ved ødelagt barnevogn.

Dato
15.08.2017

Saksnummer
2016-01239

Tjenesteytere
Norwegian

Klager har i det vesentlige anført

Klager reiste med Norwegian fra Trondheim (TRD) via Oslo lufthavn (OSL) til Warszawa
(WAW) 3. oktober 2016. Klagers barnevogn ble pakket i plastpose som utdelt på
flyplassen. Ved ankomst var imidlertid barnevognens rammeverk i metall brukket, og
skaden kunne ikke repareres. 

Klager har fremsatt krav om erstatning på kroner 5 000, og viser til luftfartsloven § 10-18
og tidligere vedtak i Transportklagenemnda - fly, for eksempel 284/09F.

Tjenesteyterne har i det vesentlige anført
Det følger av informasjonen på Norwegians hjemmesider at selskapet er ansvarlig for
skade på barnevogn dersom den er forsvarlig pakket. Norwegian anbefaler sine reisende
å pakke barnevogner i hard emballasje som for eksempel Airshells eller PramPack. 

Posene som deles ut på flyplassen er til for å forhindre at barnevognen skal tilgrise
annen bagasje. Da klager dessuten oppgir at vognen også ble skadet under en
flyvning med SAS i 2015, burde klager ha tatt forholdsregler og beskyttet vognen i hard
emballasje. 

Norwegian avviser klagers krav om erstatning, og viser til at vognen ikke var forsvarlig
pakket.

Nemnda bemerker

Nemnda legger på bakgrunn av sakens opplysninger til grunn at barnevognen ble skadet
under flytransporten. 

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Det er langvarig nemndspraksis for at skader på barnevogn er erstatningsmessig i
henhold til luftfartsloven. Det finnes riktignok beskyttende emballasje for barnevogner
på markedet, og det må forventes at flere tar denne type emballasje i bruk. Slik
Norwegians vilkår er utformet, pålegges ikke slik emballasje benyttet, det er kun
en anbefaling. Barnevogner er svært vanlig å medbringe som bagasje, og vanligvis
skjer transporten uten at skade inntreffer. Nemndas flertall, nemndsleder og
forbrukerrepresentantene, mener at flyselskapene bør ha et opplegg for skånsom
håndtering av disse. 

Det er opplyst at barnevognens ramme knakk, og nemnda legger til grunn at den er
totalskadet. Erstatningen må baseres på gjenanskaffelsesverdien. Klager har kjøpt ny
barnevogn, og har krevd kroner 5 000 for nytt understell. Det er fremlagt kvittering for
kjøp av understell i 2015. I PIR-rapporten som ble utstedt av Norwegian er det opplyst at
den ødelagte barnevognen hadde en verdi på 5 000 polske zloty, som på avreisedatoen
tilsvarte kroner 10 438. Nemndas flertall anser derfor klagers krav om kroner 5 000 for
den nye barnevognen som rimelig. 

Nemndas mindretall, flyselskapenes representanter, er av den oppfatning at klager ikke
har rett til erstatning da vognen ikke var pakket forsvarlig.

Vedtak

Transportklagenemnda - fly anbefaler at Norwegian utbetaler kroner 5 000 til klager.