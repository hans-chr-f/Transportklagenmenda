Vedtak i Transportklagenemnda - Fly

Sammendrag

Krav om erstatning for tapt bagasje.

Dato
13.06.2019

Saksnummer
2018-01338

Tjenesteytere
SAS

Klager har i det vesentlige anført

Klager og hans familie hadde vært på reise i Sahara for å observere stjernene. Han reiste
på gjennomgående billett med Lufthansa og SAS. Returreisen var fra Algiers til Bergen via
Frankfurt og Oslo den 14. august 2017. 

Klager måtte sjekke inn sin bagasje på nytt på Gardermoen, men da han ankom Bergen
var hans koffert ikke ankommet. Klagers koffert kom aldri til rette.       

I kofferten hadde han pakket blant annet et teleskop og to kikkerter, samt klær og sko til
en samlet verdi på kroner 49 800. SAS har tilbudt kroner 12 921, men klager mener dette
ikke er nok. Årsaken til at han pakket verdisakene i kofferten var fordi han ikke fikk ta det
med som håndbagasje. Klager har ikke kvitteringer på gjenstandene da de er mer enn to
år gamle. 

Klager kan gå med på et samlet krav på 2 800 euro.

Tjenesteyterne har i det vesentlige anført
SAS beklager at klagers koffert aldri kom til rette, og ønsker å utbetale erstatning. 

I henhold til Montrealkonvensjonen artikkel 22.2 er fraktførerens ansvar begrenset til
1 131 spesielle trekkrettigheter (SDR), som tilsvarer kroner 12 921. Dette tilsvarer det
maksimale beløpet SAS er pliktig til å betale jf. Montrealkonvensjonen artikkel 22.2.

SAS viser for øvrig til sine befordringsvilkår hvor det i artikkel 8.3.4 kommer frem at man
ikke bør frakte kameraer eller andre verdisaker i innsjekket bagasje.

Likevel tilbyr SAS i denne saken å utbetale NOK 12 921 til klager.

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. luftfartsloven § 10-18/Montrealkonvensjonen artikkel 17 nr. 2.
Ansvaret er imidlertid begrenset til SDR 1131, jf luftfartsloven § 10-22.

SAS har akseptert at reisegodset gikk tapt mens godset var i deres varetekt og har tilbudt
å betale kroner 12 921 som tilsvarer SDR 1131. Dette er selskapets maksimale ansvar
uansett hvilket ansvarsgrunnlag som påberopes, jf. luftfartsloven § 10-24. Selskapet har
tilbudt dette på tross av at selskapet mener flere av de tapte gjenstandene var av en slik
art at de ikke burde vært fraktet i innsjekket bagasje i henhold til selskapets regler.

Nemnda finner etter dette at klager ikke kan gis medhold i sitt krav utover det som
allerede er tilbudt.

Vedtak

Transportklagenemnda-fly kan ikke anbefale at klager gis medhold utover det som
allerede er tilbudt.