Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.09.2013

Saksnummer
016/13F

Tjenesteyter
Widerøes Flyveselskap AS

Krav om standarderstatning grunnet kansellering.

Klager har i det vesentlige anført:

Klager skulle reise fra Bodø til Lakselv via Tromsø den 3. desember 2012 kl. 08:22 med
ankomst kl. 12:10.

WF632 fra Bodø til Tromsø ble kansellert som medførte at klager landet i Lakselv kl. 18:25,
over seks timer forsinket. Det var svært lite informasjon og dårlig oppfølging i ventetiden.

Klager krever standarderstatning i henhold til gjeldende regler.

Det vises for øvrig til klagers brev

Widerøe har i det vesentlige anført:

Kanselleringen av WF632 er ikke kompensasjonsberettiget i henhold til EU-regulativet, da
uregelmessigheten oppstod på grunn av ekstraordinære omstendigheter. I dette tilfellet
tekniske problemer på flyet som oppstod uforutsett og utenfor Widerøes kontroll. Det vises til
teknisk logg.

Ved kanselleringer kan passasjerene enten velge å avbryte reisen mot full refusjon, eller bli
ombooket til neste ledige avgang. Klager valgte sistnevnte.

Widerøe kan på grunnlag av ovennevnte dessverre ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.

Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feilindikasjon på motor.

Saken er forelagt Luftfartstilsynets tekniske avdeling som ikke har noen bemerkninger til
flyselskapets beskrivelse av den tekniske feilen eller den fremlagte dokumentasjonen.

Nemnda har ved den videre vurdering delt seg i et flertall og et mindretall. Flertallet,
lederen og flyselskapenes representanter, legger på bakgrunn av de foreliggende
opplysninger til grunn at feilen oppsto uten forvarsel til tross for at rutinemessig
teknisk vedlikehold var gjennomført.

I den foreliggende situasjon var det etter flertallets vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning.

Mindretallet, forbrukernes representanter, har kommet til et annet resultat. Det
fremgår av sakens dokumenter at feilen på flyet ble oppdaget 30. november. Klagers
opprinnelige avgang var 3. desember kl. 08.22.

Til tross for at det er dokumentert at den tekniske feilen ikke var mulig å unngå, kan
mindretallet ikke se at Widerøe har godtgjort at det er truffet alle rimelige tiltak for å forhindre
kansellering av aktuelle avgang. Det vises til at feilen oppsto flere dager før klagers avgang.
Klager har således etter mindretallets vurdering krav på standarderstatning.

En samlet nemnd bemerker at Widerøe beklager at klager fikk liten informasjon og oppfølging
i ventetiden. Dette gir i seg selv ikke grunnlag for erstatning.

På bakgrunn av flertallets vurdering traff nemnda slikt

Vedtak:

Transportklagenemnda - fly finner ikke å kunne anbefale at klager gis medhold i kravet om
standarderstatning.