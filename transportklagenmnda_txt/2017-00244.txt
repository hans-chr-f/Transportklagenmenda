Vedtak i Transportklagenemnda - Fly

Sammendrag

Krav om dekning av telefonutgifter og tapt arbeidsfortjeneste ved kansellering.

Dato
31.10.2017

Saksnummer
2017-00244

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY7088 fra Los Angeles (LAX) til Stockholm
(ARN) 11. august 2016. Reisefølget ble først informert om at flyvningen var forsinket, og
klager reiste til flyplassen for å snakke med Norwegian ved innsjekkingen. Klager fikk
imidlertid ingen informasjon av selskapet. 

Reisefølget ble tilbudt nye billetter til søndag 14. august, og klager takket ja til disse,
da hun ville være sikker på å komme hjem. De to påfølgende døgnene fikk klager lite
informasjon fra selskapet. Klager ringte gjentatte ganger til Norwegians kundeservice, og
fikk til slutt tak i billetter til Stockholm lørdag 13. august. Klager kom hjem tre døgn etter
opprinnelige reiserute. 

Klager har blitt innvilget standardkompensasjon på 600 euro pr. passasjer, totalt 1 200
euro, samt dekning av telefonutgifter på kroner 545. Klager har fremsatt ytterligere krav
om tapt arbeidsfortjeneste på kroner 3 174 og dekning av klagers totale telefonutgifter
på kroner 2 933.

Tjenesteyterne har i det vesentlige anført
Klager har mottatt standardkompensasjon i henhold til EU-forordning 261/2004 på 600
euro pr. passasjer, samt 545 kroner for utgifter til telefonsamtaler. 

I henhold til EU-forordning 261/2004 har klager krav på å få dekket to telefonsamtaler.
Norwegian viser til tidligere nemndspraksis, og avviser klagers krav om dekning av
ytterligere telefonutgifter. 

Tapt arbeidsfortjeneste kan dekkes i de tilfeller hvor ansvaret ligger hos flyselskapet.
I henhold til forordningens artikkel 12 vil tapt arbeidsfortjeneste omfattes av
standarderstatningen. Standardkompensasjonen vil absorbere kravet om tapt
arbeidsfortjeneste, og Norwegian avviser også dette kravet.

Nemnda bemerker

Klager skulle reise med Norwegians flyvning DY7088 fra Los Angeles (LAX) til Stockholm
(ARN) 11. august 2016. Flyvningen ble forsinket, og klager kom hjem over tre døgn senere
enn planlagt.

Klager har fått innvilget standarderstatning på 600 euro for seg og sitt reisefølge for
forsinkelsen. Klager krever dekket telefonutgifter og tapt arbeidsinntekt i tillegg.

Klager hevder at hun har hatt telefonutgifter på kroner 2 933, uten at nemnda kan se at
selve regningen er fremlagt (kun samtalespesifikasjonen). Hun har fått dekket kroner 545
av Norwegian. Klager har videre krevd dekket tapt arbeidsfortjeneste på kroner 3 174,
som er dokumentert.

Etter EU-forordningens artikkel 12 skal standarderstatning etter forordningen trekkes
fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett
til erstatning på annet grunnlag, og denne erstatning overstiger standarderstatningen,
kommer standarderstatningen til fradrag. Overstiger standarderstatningen etter EU-
forordningen annen erstatning, utbetales kun standarderstatningen. Det er tilfellet i
denne saken.

Nemnda kan derfor ikke se at klager har krav på ytterligere erstatning fra Norwegian.

Vedtak

Transportklagenemnda - fly anbefaler ikke at klager gis medhold.