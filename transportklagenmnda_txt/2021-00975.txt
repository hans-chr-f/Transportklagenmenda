Vedtak i Transportklagenemnda - Fly

Sammendrag

Krav om refusjon av flybilletter kjøpt via reisebyrå.

Dato
25.01.2022

Saksnummer
2021-00975

Tjenesteytere
Flightfinder.no
SAS

Klager har i det vesentlige anført

Klager med reisefølge (til sammen to personer) skulle reise med SAS fra Stavanger
til Stockholm via Oslo den 29. mai 2020 (SK4046 og SK1488). Reisen var kjøpt via
Flightfinder. 

Flyvningen ble kansellert, men klager har ikke fått refusjon av billettene. Klager har sendt
mange henvendelser. Det eneste hun har fått i svar er at Flightfinder refunderer så fort
SAS har betalt. Det er umulig å få kontakt med Flightfinder. SAS på sin side etterspør en
referansekode som klager aldri har mottatt fra Flightfinder.no. 

Klager krever full refusjon av flybillettene (4544 NOK). Klager har fått tilbakebetalt 395
NOK fra Tryg. Det dekket den ene delen av gebyret Flightfinder.no skal ha for å refundere
pengene. 

Klager har lastet opp alt hun har av dokumenter og informasjon i saken.

Tjenesteyterne har i det vesentlige anført
Flightfinder.no har ikke fremmet tilsvar i saken.

SAS har anført at de trenger et bookingnummer (PNR,bestående av 6 bokstaver/tall eller
et billettnummer). Ut fra opplastet dokumentasjon kan ikke SAS se hverken PNR eller
billettnummer som kan søkes opp i SAS sine systemer.

Sekretariatet for Transportklagenemnda har kontaktet klager og videreformidlet SAS sin
kommentar. Til dette har klager svart at hun har sett gjennom all dokumentasjon hun
har, og at noen slike numre ikke er synlige noe sted.  Sekretariatet har videreformidlet
denne informasjonen til SAS, samt gitt SAS en ny mulighet til å kommentere i saken før
saken behandles av Transportklagenemnda.  SAS har ikke inngitt noe tilsvar etter dette.

Nemnda bemerker

Flightfinder.no har ikke svart på anmodningen om tilsvar. SAS har ikke fremmet tilsvar
utover å etterspørre PNR/billettnummer.

Nemnda treffer vedtaket basert på opplysningene som er fremkommet tidligere i saken, i
tråd med transportklagenemndforskriften § 5-3 tredje ledd.

Basert på saksdokumentene legger nemnda til grunn at klager den 26. mai fikk beskjed
om en ruteendring på reisen, og at klager den 27. mai fikk beskjed om flyvingene var
kansellert. Nemnda legger til grunn at klager fortsatt hadde en bekreftet booking på
tidspunktet flyvningene ble endret/kansellert, og at EU-forordning 261/2004 kommer til
anvendelse. 

Klager fikk beskjed om endringen/kanselleringen mindre enn to uker før avreise. Klager
har derfor rett til standarderstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artiklene 5 og 7.

SAS har ikke godtgjort at endringen/kanselleringen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda anbefaler med dette at SAS utbetaler standarderstatning på 250 euro per
person. 

Klager har også krav på refusjon av billettene, noe de har 
krav på ved kansellering i henhold til EU-forordning 261/2004 artikkel 8 nummer 1
dersom de velger dette fremfor omruting.

Det er flyselskapene som er ansvarssubjekter etter ovennevnte forordning, også om
billetten er kjøpt av et online reisebyrå. Nemnda anbefaler derfor at SAS refunderer
billettene til klager. SAS kan eventuelt søke regress hos Flightfinder.no i etterkant dersom
aktuelt.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS utbetaler standarderstatning på 250 euro per
person, totalt 500 euro. Videre anbefaler nemnda at SAS refunderer klagers flybilletter.