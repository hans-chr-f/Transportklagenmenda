Vedtak i Transportklagenemnda - Fly

Sammendrag

Krav om standarderstatning og erstatning for utgift til
ubenyttet hotellrom i forbindelse med forsinket ankomst.

Dato
12.10.2021

Saksnummer
2021-00277

Tjenesteytere
Norwegian Air Shuttle

Klager har i det vesentlige anført

Klager hadde billett med Norwegian og skulle reise fra Oslo via London til Buenos Aires
den 30. desember 2019. Klager hadde valgt denne avreisedagen, selv om den hadde en
høyere billettpris, for å rekke nyttårsfeiringen. Flyvningen fra Oslo til London ble forsinket
med 1 time og 54 minutter. Ved ankomst London løp klager til neste gate, men da han
ankom der fikk han beskjed om at det var for sent og at han var ombooket til avgangen
neste dag. Klager gikk glipp av nyttårsfeiringen i Buenos Aires. 

Klager krever standarderstatning i henhold til EU-forordning 261/2004 for forsinket
ankomst, samt erstatning for utgift til hotellovernatting han ikke fikk benyttet i Buenos
Aires med USD 71,50.

Tjenesteyterne har i det vesentlige anført
Norwegian har tross oppfordring ikke inngitt tilsvar til nemnda. 
Til klager har Norwegian svart at forsinkelsen på D82809 fra Oslo til London Gatwick
den 30. desember 2019 var på 1 time og 54 minutter og skyldtes "Air Traffic Control
restrictions".

Nemnda bemerker

Norwegian har ikke gitt tilsvar til nemnda. Nemnda kan treffe vedtak basert på
opplysningene som er fremkommet i saken, jf. transportklagenemndforskriften § 5-3 (3.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Klagers flyvning fra Oslo til London den 30. desember 2019 ble forsinket med nærmere
to timer. Klager rakk ikke sin videre forbindelse i London og ble derfor ombooket til å
reise dagen etter. Klager ankom Buenos Aires med ca ett døgns forsinkelse. 

Årsaken til forsinkelsen er i Norwegians svar til klager oppgitt å skyldes restriksjoner
pålagt av flyveledertjenesten, såkalte Air Traffic Control restrictions. Norwegian
har imidlertid ikke fremlagt dokumentasjon som bekrefter dette, og har dermed
ikke sannsynliggjort at forsinkelsen skyldtes ekstraordinære omstendigheter som
ikke kunne vært unngått. Klager har derfor i utgangspunktet krav på 600 euro i
standardkompensasjon for forsinkelsen. 

Hensikten bak standardkompensasjonen i EU-forordning 261/2004 er ikke å gi
en ren "tort og svie-erstatning", men å gi et standardisert beløp til passasjerer for
dekning av for eksempel ekstrautgifter til parkering, taxi, tapt arbeidsfortjeneste,
ubenyttet hotellovernatting og lignende. Passasjeren kan ha krav på erstatning på
annet rettsgrunnlag, for eksempel etter luftfartsloven, men det følger likevel av EU-
forordning 261/2004 artikkel 12 at erstatning på annet grunnlag skal samordnes
med standarderstatningen. Det vil si at dersom erstatningsbeløpet ikke overstiger
kompensasjonsbeløpet etter EU-forordningen, utbetales kun EU-kompensasjonen. I
dette tilfellet dekker standarderstatningen klagers utgift på USD 71,50 til ubenyttet hotell
i Buenos Aires og klager har derfor ikke krav på ytterligere erstatning.

Norwegian har gjennomgått en restruktureringsprosess i Irland og i Norge etter
midlertidig lov om rekonstruksjon, og Oslo tingrett avsa 12. april 2021 kjennelse om
stadfestelse av rekonstruksjon med tvangsakkord. Fristdagen er satt til å være 18.
november 2020. Dette innebærer at krav mot Norwegian som har oppstått før 18.
november 2020 ikke vil gjøres opp fullt ut, men behandles på lik linje med andre
uprioriterte krav. Slike usikrede kreditorer vil motta en gitt prosent av det opprinnelige
kravet de hadde. Dette omfatter også forbrukeres refusjonskrav.

Norwegian har oppgitt til nemnda at alle krav som er oppstått før 18. november
2020 er registrert i selskapets register for utbetalinger og vil bli håndtert i tråd med
rekonstruksjonsplanen. Nemnda legger til grunn at dette også gjelder kravet fra klager.

Vedtak

Transportklagenemnda anbefaler at Norwegian Air Shuttle utbetaler  til klager i henhold
til rekonstruksjonsplanen for selskapet.