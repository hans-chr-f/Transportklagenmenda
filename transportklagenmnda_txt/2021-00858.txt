Vedtak i Transportklagenemnda - Fly

Sammendrag

Krav om full refusjon av flybillett. Spørsmål om informasjon gitt i bookingbekreftelse.

Dato
15.12.2021

Saksnummer
2021-00858

Tjenesteytere
SAS

Klager har i det vesentlige anført

Klager kjøpte en flybillett for én person fra Oslo til Kirkenes den 13. januar 2021 kl.
08:50-11:00 med SAS (flynummer SK4472). 

Klager kansellerte billetten på eget initiativ via SAS sine hjemmesider den 12. januar
2021, men fikk ikke refusjon.

Klager mener han hadde rett på full refusjon, da det i hans bookingbekreftelse stod
følgende: "Refusjon: Billett samt skatter og avgifter for innenlands/internasjonale
flygninger er refunderbare. Delvis brukte billetter kan gi en begrenset refusjon". 

Klager har anført at det var SAS sin informasjon som fikk han til å tro at billetten var
refunderbar. Videre er det anført at saken ikke handler ikke om hvilken bookingklasse
billetten rent faktisk var i, men at SAS bør holdes ansvarlig for å ha informert en kunde
om at billetten var refunderbar.

Tjenesteyterne har i det vesentlige anført
Klager har fremmet krav mot SAS der det kreves tilbakebetalt billetter for den reise som
skulle ha funnet sted den 13. januar 2021 mellom Oslo og Kirkenes.

I og med at klager hadde kjøpt en ikke-refunderbar billett, bestrider SAS kravet med
henvisning til selskapets generelle befordringsvilkår og billettregler artikkel 4.1.3 og 4.1.4
(a), som klager aksepterte ved billettkjøpet.

Med henvisning til de nevnte artikler plikter SAS å tilbakebetale refunderbare
tilleggsavgifter - slike som er myndighetspålagte - når passasjeren kansellerer en
flybillett som ikke er refunderbar. I tilfellet hvor en passasjer er forhindret fra å fly som
følge av en force majeure-situasjon gir SAS passasjeren en særlig rett hvoretter - ved
passasjerens rettidige reklamasjon - SAS etter eget skjønn refunderer billettprisen
(med unntak av refunderbare tilleggsavgifter) eller tilbyr en verdikupong (voucher) med
tilsvarende verdi. 

Uansett vilkårene i selskapets befordringsvilkår har SAS i perioden fra 13. mars 2020 gitt
passasjerer ytterligere særlige rettigheter ved å betrakte alle kanselleringer som om de
er gjort som følge av force majeure, og ved ikke å ettergå om passasjeren har oppfylt sin
reklamasjonsplikt eller ikke, ved å tilby en verdikupong tilsvarende billettverdi. 

SAS henviser for øvrig til EU-kommisjonens veileder "Commision Notice Interpretative
Guidelines on EU passenger rights regulations in the context of the developing situation
with Covid-19" som bekrefter ovenstående synspunkt, se punkt 2.2. 

De nevnte regler og vilkår gjelder uavhengig av om SAS kansellerer en flyvning i ettertid.
Uten å gå i detalj så vil SAS fremheve det åpenbare at det i tilfeller hvor passasjeren har
kansellert sin billett ikke lenger foreligger en avtale eller gyldig billett som passasjeren
kan påberope seg mot SAS, herunder heller ikke om SAS kansellerer en flyvning i ettertid
av passasjerens kansellering.

På eget initiativ valgte klager den 12. januar å avbestille sin reise. SK4472 opererte som
planlagt. Klager er dermed berettiget refunderbare tilleggsavgifter på 200 NOK. Disse er
betalt ut.

SAS bemerker avslutningsvis at klager har fremlagt to bookingbekreftelser. Klager
anfører at det var kjøpt en SAS Plus Pro-billett som i utgangspunktet gir rett på refusjon.
I dette dokumentet som klager har fremlagt fremgår det imidlertid ikke hvilken
bookingklasse klager har kjøpt, ei heller om det er SAS Plus Pro eller andre produkter.
Det er kun den siste delen det står regler for SAS Plus Pro. I den andre bekreftelsen
derimot (e-billetten) fremgår det klart at klager har kjøpt i bookingklasse P, som er en
ikke refunderbar klasse. Det står også under "Endorsements/Restrictions" at denne
er "NONREF". Dette stemmer også overens med den vedlagte bookinghistorien. Det
tillegges at den opprinnelige klassen klager kjøpte - "W"- heller ikke er en refunderbar
bookingklasse.

Klager har således ikke rett på refusjon av hele billetten, og SAS vil ikke imøtekomme
klagers krav utover det som allerede er betalt ut.

Nemnda bemerker

EU-forordning 261/2004 regulerer passasjerers minimumsrettigheter når de nektes
ombordstigning, en flyging innstilles eller en flyging er forsinket.

I denne saken er det klart at klager avbestilte sin booking på eget initiativ uten at
flyvningen var kansellert fra SAS sin side. SK4472 gikk som planlagt den 13. januar 2021.

I punkt 2.2 av EU-kommisjonens veileder for passasjerrettigheter i lys av covid-19
situasjonen uttrykkes det at der det er den reisende som avlyser, er forholdet ikke
regulert i forordningen. Det vil således være flyselskapets alminnelige billettvilkår som
gjelder. 

Slik nemnda forstår saken hadde klager i realiteten en ikke-refunderbar billett. Det vises
til SAS sitt tilsvar, samt klager sin respons på tilsvaret. I henhold til selve billettreglene
hadde klager med dette ikke rett på refusjon. 

Klager mottok imidlertid en bookingbekreftelse hvor det nederst i bekreftelsen stod
oppført avbestillingsregler for billettypen "SAS Plus Pro". Klager har anført at SAS ved
å sende ut denne bookingbekreftelsen fikk klager til å tro at billetten var refunderbar.
Ifølge klager handlet han basert på denne forståelsen.

Spørsmålet for nemnda er om bookingbekreftelsen klager mottok var egnet til å villede
klager i den grad at SAS må anses erstatningsansvarlig for klagers tap ved at han ikke får
billetten fullt ut refundert. 

Vilkårene for erstatning er:

a) ansvarsgrunnlag
b) et økonomisk tap
c) adekvat årsakssammenheng mellom den skadevoldende handlingen og tapet

Når det gjelder ansvarsgrunnlag er vurderingen i dette tilfellet om SAS kan anses
ansvarlig for klagers tap på grunnlag av uaktsomhet. Dette fordi SAS kunne og burde
unnlatt å opplyse på bookingbekreftelsen at "Refusjon: Billett samt skatter og avgifter for
innenlands/internasjonale flygninger er refunderbare. Delvis brukte billetter kan gi en
begrenset refusjon".

Klager har hatt et økonomisk tap, ved at han har betalt for en reise han ikke fikk brukt, og
ikke har fått refundert. 

Dersom klager hadde vært klar over at billetten ikke var refunderbar, er ville han
kunne handlet annerledes. Klager kunne for eksempel ha benyttet seg av reisen,
og således ikke sittet igjen med en ikke-refunderbar billett. Nemnda mener det er
overveiende sannsynlig at tapet oppstod grunnet informasjonen som sto i klagers
bookingbekreftelse. At en kunde handler basert på informasjon som står i en offisiell
mail/booking tilsendt fra flyselskapet, og deretter lider et tap knyttet til bruken av
bookingen, må etter nemnda syn anses som påregnelig. Tapet er heller ikke for fjernt
eller avledet. 

Nemnda mener basert på ovenstående at SAS bør erstatte klagers tap ved å refundere
flybilletten i sin helhet. Det kan gjøres fratrekk for allerede refunderte skatter og avgifter.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS refunderer flybilletten i sin helhet. Det kan
gjøres fratrekk for allerede refunderte skatter og avgifter.