Vedtak i Transportklagenemnda
- Kollektivreiser

Sammendrag

Krav om frafall av kontrollgebyr.

Dato
07.12.2020

Saksnummer
2020-03031

Tjenesteytere
Nordland fylkeskommune

Klager har i det vesentlige anført

Klager har vist til at hennes datter løp for å rekke bussen den 12. august 2020 fra
Bjørndalslia til City Nord.  Datteren ble nektet å betale med appen i det hun gikk inn på
bussen og ble i stedet ilagt en bot for ikke å ha betalt billett.

Klager anfører at det er vanskelig og trafikkfarlig å kjøpe billett mens man løper, og at
det ikke er praktisk å kjøpe billett før man vet om bussen kommer. Klager anfører videre
at det er særdeles urimelig å kreve at billett skal være betalt i app før man går om bord,
og viser til at det heller ikke er andre måter å betale for billett enn å bruke app på denne
bussen.

Klager anfører videre at dersom fylkeskommunen mener at man ikke kan gå på bussen
før kjøp av billett er bekreftet i app, må dette opplyses om på hvert enkelt busstopp og
ved inngangen til bussen. Klager viser videre til at hun heller ikke kan se at det noe sted
er publisert at «Dersom det oppstår forhold som gjør at man ikke får til å kjøpe billett på
forhånd må man stå over bussturen».

Klager viser til at en skoleklasse på tur noen uker senere ikke fikk betalt for billett i
appen da denne ikke fungerte. Klassen fikk etter henvendelse til busselskapet beskjed
om at de ikke kan betale bussturen i ettertid og at det ikke var noe problem så lenge
det ikke var kontroll på bussen. Klager anfører at dette viser at selskapets praksis er
usammenhengende.

Klager anfører videre at praksisen for kontroll og innkreving av gebyr i dette tilfellet
oppfattes som pengeinnkreving, noe som er urimelig i vanlige trafikksituasjoner. Klager
viser til at det ikke har en preventiv effekt for å få passasjerer til å betale billett, men
heller en avskrekkende effekt for å velge å ta buss da praksisen har tilfeldige og urimelige
utslag. Klager ber om en avklaring av hvordan billettbetaling skal håndteres da det ikke
være slik at man har to ulike systemer avhengig av hvorvidt det er kontrollører om bord
eller ikke.

Klager krever at gebyret frafalles.

Tjenesteyterne har i det vesentlige anført
Nordland fylkeskommune har i sitt tilsvar til nemnda vist til sine svar til klager om at det
er kundens ansvar å sørge for å ha gyldig billett.

Nemnda bemerker

Det følger av informasjon på nettsiden til Nordland Fylkeskommune under
«Billettkontroll» at det er den reisende selv som er ansvarlig for å ha gyldig billett. Av
samme sted fremgår det at passasjerer som ved kontroll ikke har gyldig billett, vil få et
gebyr. Bestemmelsen er objektiv og gebyr kan således ilegges selv om passasjeren ikke
har opptrådt klanderverdig. Videre følger det av nettsiden til Nordland Fylkeskommune
under «Enklere og rimeligere med Billett Nordland» at ved bruk av app kan man gå om
bord i bussen når nedtellingen har startet og billetten er bekreftet kjøpt.

Ved kontroll kunne ikke klagers datter fremvise gyldig billett og vilkårene for å ilegge
gebyr var dermed til stede. Nemnda viser til at informasjon om bruk av app fremgår av
nettsiden til Nordland Fylkeskommune og at det er den enkelte passasjers eget ansvar å
sette seg inn i billettsystemer og betalingsmåter.

Nemnda vil påpeke at dersom man velger å gå om bord i bussen uten å ha kjøpt billett,
løper det en risiko for at man kan bli ilagt gebyr ved kontroll. Passasjerer uten billett må
selv bære denne risikoen.

Vedtak

Transportklagenemnda – Kollektiv finner ikke grunn for å kunne anbefale at klager gis
medhold.