Vedtak i Transportklagenemnda - Sjø

Sammendrag

Krav om refusjon av gebyr og for en ekstra overnatting.

Dato
08.11.2022

Saksnummer
2022-01322

Tjenesteytere
Nordland fylkeskommune
Color Line

Klager har i det vesentlige anført

Klager med reisefølge var på bilferie i Norge og befant seg på Skrova den 25. juni 2022.
Ved avreise denne dagen mottok klager informasjon om at fergen var kansellert grunnet
mannskapsmangel. De fikk da en ekstra ufrivillig overnatting på grunn av kanselleringen. 
Da de skulle ha reist videre Tyskland måtte de kansellere billetten de hadde med Color
Line fra Larvik til Hirtshals som hadde avreise den 26. juni kl. 17:30. 

Klager krever refusjon av billetten med fra Larvik til Hirtshals på NOK 3258 av Color Line. 
Det kreves også EUR 220 for overnatting i Lofoten fra den 25. til 26. juni 2022 av Reis
Nordland.

Tjenesteyterne har i det vesentlige anført
Reis Nordland her ikke inngitt tilsvar til nemnda.

Color Line har i det vesentlige anført at klager bestilte en bilpakke via colorline.no den
21. juni 2022 med utreise den 26. juni kl. 17:30. Da klager bestilte valgte han en billett
med økonomibetingelser og aksepterte betingelsene. 

Se her for våre betingelser: 
https://www.colorline.no/praktisk-informasjon/reisebetingelser

For billetter med økonomibetingelser gis det ingen refusjon ved avbestilling. Vi har ingen
ytterligere kommentar i saken.

Nemnda bemerker

Klagen gjelder krav om refusjon av avbestilt billett den 26. juni 2022 fra Larvik til Hirtshals
på NOK 3258 fra Color Line, samt refusjon for utgifter til ekstra overnatting i Lofoten fra

25. til 26. juni 2022 på EUR 220. Klagen har sin bakgrunn i at fergen fra Skrova til Svolvær
den 25. juni ble kansellert grunnet mannskapsmangel. Klager måtte da overnatte en
ekstra natt i Lofoten, og rakk ikke fergen fra Larvik. 

Color Line har anført at for den billetten klager hadde bestilt med de, gis det ikke
refusjon ved avbestilling. Reis Norland har ikke inngitt tilsvar i saken. 

Som Color Line viser til, følger det av dere reisevilkår at det ved avbestilling ikke gis
refusjon for økonomi-billett. Color Line har ikke noe ansvar for fergen fra Skrova, og
fergen fra Larvik til Hirtshals gikk som normalt. Det er dermed ikke grunnlag for refusjon
fra Color Line. 

Reis Nordland har ikke inngitt tilsvar til nemnda, men har til klager opplyst at de ikke kan
dekke kostnadene da ferge ikke er omfattet av reisegarantien. 

Nemnda skal bemerke at det ikke fremlagt noe dokumentasjon på at klager hadde kjøpt
billett med fergen fra Skrova, og således er det ikke dokumentert at det var inngått noen
transportavtale som gir grunnlag for beføyelser. Informasjon om kansellering synes å ha
vært gitt før eventuelt billettkjøp. Klager har således ikke krav på refusjon.

Vedtak

Transportklagenemnda sjø finner ikke å anbefale at klager gis medhold.