Vedtak i Transportklagenemnda
- Kollektivreiser

Sammendrag

Krav om refusjon av deler av periodebillett på grunn
av lengre reisetid i forbindelse med buss for tog.

Dato
04.07.2013

Saksnummer
86/12 J

Tjenesteyter
NSB

Krav om refusjon av deler av periodebillett på grunn av lengre reisetid i forbindelse med buss
for tog.

Klager har i det vesentlige anført:

Klager har pendlet strekningen Stange - Lysaker i tolv år og det er første gang han krever
refusjon av billettkostnadene.

Klager ble gjort oppmerksom på at det ville oppstå noen ulemper i forbindelse med
arbeidet ved Oslo S sommeren 2012, men tok for gitt at avviklingen ville bli gjennomført
som året før og dermed til å leve med. Dette viste seg å ikke bli tilfellet, da de reisende ble
transportert med buss fra Lillestrøm til Oslo S for så å bli kjørt til Skøyen og tog videre til
Lysaker. Konsekvensen var at klager brukte opp til fire timer hver vei til jobb, mot normalt
to timer. En slik løsning var for klager ikke forenlig med et normalt familieliv og fungerende
arbeidsliv. I noen tilfeller måtte klager overnatte i Oslo, bruke bil, jobbe hjemmefra og bruke
av feriedagene sine. Dette er tap som langt overstiger det kravet klager har satt frem. Klager
krever at neste månedskort på lydende kr 4.814 kroner dekkes av NSB. Sekundært at klager
innvilges refusjon av ¾ av månedskortet fra den aktuelle periode sommeren 2012.

Klager aksepterer ikke NSBs tilbud om kompensasjon.

NSB har i det vesentlige anført:

Det fremgår av NSBs Transportvilkår § 7 E at erstatning ikke kan kreves når passasjeren var
blitt opplyst om forsinkelsen før reisen. NSB informerte gjentatte ganger via media, i egne
kanaler som nsb.no og kundebrev/e-post om sommerens store arbeider på toglinjene fra
24.06 til 06.08, og at dette ville få store konsekvenser for kundene. Dette skjedde i god tid og
med jevne mellomrom frem mot 24.06.12.

Klager har valgt å ikke motta e-post fra NSB, ved å krysse av i sin profil på nsb.no om at han
ikke ønsker informasjon fra NSB. NSB mener det uansett ble bredt og godt informert om at
problemer ville oppstå, men at Transportvilkårene ville gjelde. Klager er blitt tilbudt dekning
av 50 % av billettutgiftene for de dagene der han er blitt mer enn 30 minutter forsinket ved å
sende inn en oversikt over de avganger som han ble forsinket.

NSB mener klager hadde en rimelig mulighet til å velge bort NSB i den aktuelle perioden
ut fra den informasjonen som ble gitt i forkant. NSB har imidlertid valgt å tilby klager en
refusjon på kr 850 av Komforttillegget da denne avdelingen kun var tilgjengelig på deler av
reisestrekningen i ca. 13 dager. I tillegg har NSB tilbudt klager et gavekort på kr 500 som kan
benyttes ved kjøp av billetter.

Nemnda bemerker:

I henhold til NSBs transportvilkår § 8 vil det foreligge en mangel dersom reisen ikke svarer til
hva passasjeren ut fra reisens pris, reisevilkår og reiseinformasjon hadde grunn til å forvente.
Passasjeren har krav på informasjon før reisen om blant annet generelle avtalevilkår og
tidsplan og vilkår for raskeste reise, jf. EU forordning 1371/2007 om jernbanepassasjerers
rettigheter og forpliktelser artikkel 8, jf. vedlegg II.

Spørsmålet blir om NSB kan anses å ha informert tilstrekkelig om de endringer som ville
berøre de reisende i perioden 24. juni til og med 5. august i forkant av klagers fornyelse av sin
30 dagers periodebillett med utløp 10. juli.

Etter nemndas oppfatning ble det informert grundig om de endringer i togtrafikken som
skulle skje sommeren 2012. Denne informasjonen ble gitt både av togselskapene selv og
gjennom annonsering i media. Klager burde derfor være informert tilstrekkelig om disse
endringene ved fornyelsen av sin periodebillett. Nemnda kan ikke se at det forelå en mangel
ved reisen som følge av manglende informasjon som kan gi grunnlag for erstatning.

Hvorvidt rutetilbudet i den aktuelle perioden var for dårlig eller ikke, kan ikke nemnda ta
stilling til. Nemnda legger imidlertid til grunn at klager gjennom de nye rutetabellene var
informert om hvilke innvirkninger dette ville få for hans reiser i denne perioden.

Nemnda legger videre til grunn at NSB hadde en rekke utfordringer knyttet til
kapasitetsproblemer den første uken, noe som medførte køer og ventetid. Ut fra
informasjonen som ble gitt i forkant og da spesielt de publiserte rutetabellene, måtte
passasjerene være forberedt på at endringene ville medføre at man måtte regne med
lengre reisetid i denne perioden. Forsinkelser i forhold til de nye rutetidene gir rett til
erstatning av billettprisen, jf. NSBs transportvilkår § 7J. Klager har fått informasjon fra NSB
om prosedyren for å kreve refusjon og vil kunne få dette ved å opplyse om hvilke dager og på
hvilke reisestrekninger han ble forsinket med mer enn 30 minutter. Klager har ikke fremlagt
slike opplysninger.

Nemnda kan etter dette ikke se at det finnes grunnlag for refusjon av hele eller deler av
klagers periodebillett eller at klager skal motta sin neste månedsbillett uten kostnader. NSB
har valgt å gi klager et tilbud om prisavslag og et gavekort. Dette tilbudet gjelder fortsatt.

Nemnda anbefaler etter dette at NSB gir klager prisavslag og gavekort i henhold til det
tilbudet som er fremsatt.

Vedtak:

Transportklagenemnda - jernbane anbefaler at NSB gir klager prisavslag og gavekort i henhold
til det tilbudet som er fremsatt.

Vedtaket er enstemmig.