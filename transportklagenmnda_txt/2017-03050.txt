Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av for sent kjøp av billett.

Dato
16.02.2018

Saksnummer
2017-03050

Tjenesteytere
Ruter

Klager har i det vesentlige anført

Klager viser til at han ble ilagt gebyr på bussen fra Munkelia 16. november 2017.

Klager viser til at han hadde kjøpt billett, men at han ble ilagt gebyr fordi den var kjøpt
for sent. Klager viser til at det tar to minutter før billetten aktiveres. Han understreker
også at bussene ofte er forsinket, og da taper man penger på å kjøpe billett før man går
ombord i bussen. 

Klager krever at Ruter frafaller det ilagte gebyret.

Tjenesteyterne har i det vesentlige anført
Ruter viser til henvendelse fra klager angående gebyr han ble ilagt på bussen 16.
november 2017. Grunnen til at klager fikk gebyr var at han kjøpte billetten sin for sent.

Klager opplyser at han gikk på bussen ved Munkelia. Sanntidsloggen viser at bussen
gikk fra den holdeplassen kl. 16:21:32. Kontrollørene kom på bussen holdeplassen etter,
ved Langbølgen. Bussen kjørte fra Langbølgen kl. 16:22:43. Billetten til klager er kjøpt og
bekreftet kl. 16:23:26. På dette tidspunktet starter billetten sin nedtelling på to minutter. 

Billetten må være bekreftet før man går ombord i bussen. Her er ikke Ruter i tvil om at
billetten er kjøpt for sent, og etter at kontrollen var startet, Ruter ser derfor ingen grunn
til å endre standpunkt i denne saken. 

På bakgrunn av overnevnte opprettholder Ruter gebyret.

Nemnda bemerker

Klager ble ved kontroll på bussen 16. november 2017 ilagt gebyr som følge av for sent
kjøpt av billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager har opplyst at han gikk ombord i bussen ved Munkelia. 

I følge Ruters sanntidslogg gikk bussen fra Munkelia kl.16:21:32. Klagers billett ble kjøpt
kl.16:23:24 og deretter startet 2 minutters nedtelling.

Nemnda legger til grunn at klagers billett ble kjøpt nesten to minutter etter
ombordstigning, og vilkåret for ileggelse av gebyr er således oppfylt.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.