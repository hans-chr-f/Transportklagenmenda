Vedtak i Transportklagenemnda - Fly

Sammendrag

Krav om refusjon av utgifter i forbindelse med feilbestilling av bagasje.

Dato
18.02.2021

Saksnummer
2020-02328

Tjenesteytere
Norwegian Air Shuttle

Klager har i det vesentlige anført

Klager og en medpassasjer hadde bestilt en reise med DY631 fra Bergen til Oslo den
17. juli 2020. Ved en feil la klager til ett stk. innsjekket bagasje for begge passasjerene i
bestillingen. Klager varslet Norwegian samme dag om at han hadde gjort en feil, siden
innsjekket bagasje allerede var inkludert i den opprinnelige bestillingen. Klager anfører at
han var kjapt ute med å forsøke å avbestille tillegget og stiller seg kritisk til at Norwegian
ikke vil refundere kostnaden for den ekstra bagasjen som feilaktig ble lagt til.

Klager krever refusjon av 590 kroner for den ekstra bagasjen.

Tjenesteyterne har i det vesentlige anført
Klager krever refusjon av bagasjeavgiften.

Alle passasjerer er selv ansvarlig for å påse at alt i bestillingen er korrekt på
bestillingstidspunktet, da valgfrie tillegg ikke er refunderbare. Dette er oppgitt på
Norwegians nettsider.

Reglene for alle gjeldende priser er også oppgitt på Norwegians nettsider.

Da tillegget for ekstra bagasje ikke er refunderbart, kan ikke klagers krav imøtekommes.

Nemnda bemerker

Ved bestilling eller endring av en flyreise på internett er man selv ansvarlig for å
kontrollere at informasjonen som blir lagt inn er riktig. Det er også viktig å undersøke
vilkårene nøye før bestilling av flyreisen bekreftes. Når tilbudet er akseptert, er avtalen
bindende. Når kunden har akseptert tilbudet, har vedkommende ingen rettigheter
utover det avtalen gir anvisning på.

Norwegian har forklart at tilleggsprodukter som ekstra bagasje ikke er refunderbare.
Nemnda har forståelse for klagers frustrasjon, men kan ikke se at klager har rett på
refusjon av tilleggskostnaden i dette tilfellet.

Vedtak

Transportklagenemnda - fly anbefaler ikke at klager gis medhold.