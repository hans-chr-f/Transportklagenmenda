Vedtak i Transportklagenemnda - Fly

Sammendrag

Krav om erstatning grunnet ødelagt bagasje.

Dato
30.01.2017

Saksnummer
2016-00247

Tjenesteytere
Wizz Air

Klager har i det vesentlige anført

Klager reiste fra Gdansk til Stavanger den 2. mars 2016 kl.17:30. 

Da klager mottok bagasjen etter å ha ankommet Stavanger, oppdaget han at det var et
hull i bagasjebagen. Klager henvendte seg til kundebehandlerne på flyplassen, og sjekket
i samråd med de om det manglet noe. Det ble da oppdaget at det manglet noe tøy, samt
leker i kofferten.

Klager krever at flyselskapet erstatter det økonomiske tapet av de manglende plaggene,
samt kompenserer den ødelagte kofferten.

Tjenesteyterne har i det vesentlige anført
Klager fikk kompensasjon pålydende kr 899 for den ødelagte bagasjen. 

Når det gjelder de manglende plaggene og gjenstandene i kofferten, følger det av
Montreal Convention at grensen for tilstrekkelig bevist skade er 1131 SDR. Derfor må
klager kunne dokumentere at kofferten innehold de gjenstander som hevdes å være
forsvunnet. 

Selskapet er klar over at det kan være vanskelig å dokumentere de spesifiserte
gjenstandene, men hvis de manglende eiendeler ikke kan dokumenteres vil flyselskapet
kun foreta en utbetaling etter skjønn. Da vil utbetaling skje på grunnlag av en beregning
hvor bagasjens totale vekt vil være avgjørende for beløpets størrelse, hvor grunnsatsen
er 19 SDR per kg. 

I henhold til «The International Air Transport Association Weight Table» er den estimerte
vekten av de mistede eiendelene 1,5 kg. 

Wizz Air kan på dette grunnlag utbetale en kompensasjon pålydende 35 euro
(= 1,5 kg * 19 SDR/kg).

Nemnda bemerker

Partene ser ut til å være enige om at klagerens koffert ble skadet, og at noe av innholdet
gikk tapt mens kofferten var i flyselskapet Wizz Air sin varetekt. Så langt er bare kofferten
erstattet, og det med 899 kroner.  

Flyselskap er erstatningsansvarlig for skadet og tapt bagasje, jf luftfartsloven §
10-18 og Montrealkonvensjonen artikkel 17 nr 2. Ansvaret er begrenset til 1 131 SDR
(special drawing rights), det vil si om lag 11 000 kroner, jf luftfartsloven § 10-26 og
Montrealkonvensjonen artikkel 22. 

Klager har satt opp en liste over tapet sitt: en ett år gammel vindjakke som ble kjøpt
for 5 999 kroner ett år før reisen, en sportsbukse som ble kjøpt for 3 799 kroner ett år
før reisen, leker til en verdi av 39,90 euro og differansen mellom innkjøpsprisen for ny
koffert og kompensasjonen for den ødelagte. Samlet krav utgjør 11 087 kroner. 

Flyselskapet Wizz Air har bestridt tapets størrelse og sagt seg villig til å gi en
sjablonmessig erstatning på 35 euro.

Slik nemnda ser det hadde det vært å vente at klageren i det minste hadde fremlagt
dokumentasjon for at han har eid gjenstandene han krever erstattet. Nemnda godtar
klagers liste over tapt bagasje og verdianslag under tvil. Flertallet anbefaler at Wizz Air
utbetaler maksimumsbeløpet slik som i FLYKN-2014-1172.

Vedtak

Transportklagenemnda fly anbefaler at Wizz Air utbetaler en erstatning på 1 131 SDR.