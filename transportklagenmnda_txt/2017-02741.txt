Vedtak i Transportklagenemnda - Fly

Sammendrag

Krav om refusjon av ekstra utgifter og standardkompensasjon grunnet forsinkelse

Dato
09.10.2018

Saksnummer
2017-02741

Tjenesteytere
SAS

Klager har i det vesentlige anført

Klager skulle reise med SK4010 fra Stavanger(SVG) til Oslo lufthavn(OSL) 18. august
2017 kl. 08.20. Fra Oslo hadde klager videre flyvning med SK955 til Miami(MIA)
kl.09.55. Flyvningen fra Stavanger til Oslo ble forsinket grunnet teknisk feil og en syk
passasjer. Klager mistet derfor videre forbindelse til Miami og  har fremsatt krav om
standarderstatning til 600 euro per. person, totalt 1200 euro, samt refusjon av ekstra
utgifter.

Ved ankomst i Oslo ble klager med følge ombooket til videre flyvning via Newark. I
Newark var det storm og flyet til Miami ble kansellert. Klager fikk hotell med ombooking
til stand-by billetter. Dagen etter, den 19. august forhørte klager seg med betjeningen
i terminalen om hvilke muligheter de hadde. Der ble det gitt beskjed om at det var
minimal sannsynlighet for å komme med det første flyet, og at de anbefalte klager å
finne alternativ transport. 

Klager med reisefølge valgte å leie en bil å kjøre til Miami. 

Klager krever standarderstatning 600 euro per person i henhold til EU-forordning
261/2004. Videre krever han refusjon av kostnaden til leiebil USD 321,16, samt refusjon
av utgifter til mat USD 57,16 + USD 9,71 + USD 10,77.

Tjenesteyterne har i det vesentlige anført
Klager med reisefølge hadde billetter for reise den 18.august 2017 kl. 08:20 med SK4010
fra Stavanger til Oslo og forbindelse videre med SK955 kl. 09:55 fra Oslo til Miami.
Planlagt ankomst i Miami var kl. 14:00. Dessverre ble SK4010 forsinket og klager mistet
videre forbindelse til Miami. 

Da SK4010 taxet ut fikk kapteinen beskjed om at en passasjer følte seg svimmel.
Kapteinen stoppet flyet og gikk bak i kabinen for å snakke med passasjeren.
Vedkommende insisterte på å få være med flyvningen og sa at han følte seg bra.
Kapteinen aksepterte dette, men fikk kort tid etter beskjed om at samme passasjer nå
var så dårlig at han lå på gulvet i kabinen. Flyet gikk tilbake til gate og det ble bestilt
ambulanse. Passasjeren fikk oksygen i ventetiden og etter 15 minutter kom lege.
Passasjeren ble så tatt av flyet og de andre passasjerene ble informert. Det vises her til
vedlagt forklaring fra Purser og kapteinen på SK4010. 

SK4010 ble 51 minutter forsinket på grunn av en syk passasjer om bord, og 13 minutter
forsinket fordi en passasjer som hadde sjekket inn bagasje ikke møtte ved gate.
I henhold til internasjonale regler kan ikke flyet ta av før passasjeren kommer eller
bagasjen er identifisert og tatt av flyet. Det var ikke en teknisk feil som var årsak til
forsinkelsen.

SAS booket klager med følge om til første ledige avgang ved ankomst i Oslo via Newark
med SAS og American Airlines. På dette tidspunktet var det ingen indikasjoner på at
American Airlines flight AA1037 ikke skulle operere som planlagt ut fra Newark. SK907 og
SK908 opererte til og fra Newark i samme tidsrom som AA1037 skulle gå fra Newark. 

Da det viste seg at AA1037 ble kansellert var SAS på Newark behjelpelig med forpleining
selv om det var utenfor SAS sitt ansvarsområde, da det gjaldt en kansellering av en
American Airlines flyavgang. Klager ble booket om til første ledige avgang med UA1579
19. august. Denne avgangen landet i Miami kl 22.58, 49 minutter etter planlagt ankomst.
Klager med reisefølge valgte selv å avbryte sin reise i New York for å benytte leiebil som
videre transport til Miami. 

Det er alltid operating carrier, i dette tilfellet American Airlines, som er ansvarlig for å ta
hånd om passasjerene ved egne forsinkelser og kanselleringer. I dette tilfelle sørget SAS
for forpleining, men SAS kan ikke dekke andre påløpte kostnader klager har hatt i USA
som følge av kanselleringen av AA1037. 

Klager med reisefølge mistet sin forbindelse til Miami på grunn av den lange forsinkelsen
som oppstod i forbindelse med at en passasjer ble så syk at han måtte få legehjelp og
tas av flyet før det kunne ta av fra Stavanger. Reisefølget ble booket om til første ledige
avgang med avreise samme dag kl 11:10 med SK907, og forbindelse videre til Miami kl
17:24 med American Airlines flight AA 1037. Planlagt ankomst Miami var kl 20:35.

En forsinkelse på 13 minutter pushback fra gate, ville ikke ført til at passasjerer med
forbindelse videre til Miami ville ha mistet sin flyvning. 

Det at passasjerer med innsjekket bagasje ikke møter i tide ved gaten er utenfor SAS sin
kontroll. Det er også utenfor SAS sin kontroll at en passasjer blir så syk at det må ytes
bistand fra lege før han kan tas av flyet. 

Forsinkelsen av SK4010 var forårsaket av ekstraordinære omstendigheter
utenfor SAS' kontroll. Flyselskapet kan derfor ikke imøtekomme klagers krav om
standardkompensasjon i henhold til EU-forordning 261/2004.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Nemnda mener at flyselskapet SAS har godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet:

SAS har fremlagt dokumentasjon med forklaring som viser at SK4010 fra Stavanger til
Oslo ble forsinket grunnet akutt sykdom hos en passasjer ombord. Klager med reisefølge
ble booket om via New York samme dag med SAS og American Airlines. Ved ankomst
New York forårsaket værforholdene at videreforbindelsen med American Airlines ble
kansellert. Dette er forhold utenfor SAS' kontroll. SAS kunne ikke gjort noe for å forhindre
sykdom hos passasjeren, eller værforholdene som forårsaket kanselleringen av AA1037.

Klager hevder han fikk beskjed på flyplassen om å arrangere alternativ transport til
Miami. Det er ikke fremlagt skriftlig bekreftelse på dette. Nemnda kan ikke se at SAS kan
stå ansvarlig for denne uttalelsen, og klager bes henvende seg til opererende flyselskap,
American Airlines, vedrørende eventuelt erstatningskrav for alternativ transport og
utgifter til mat i USA. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.