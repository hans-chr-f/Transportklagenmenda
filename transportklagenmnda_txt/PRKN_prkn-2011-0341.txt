Vedtak i Pakkereisenemnda

Sammendrag

Saken gjelder størrelse og standard på leilighet.

Dato
26.09.2012

Saksnummer
341/11

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 6

Reisens pris: -,-

Saken gjelder:

Saken gjelder størrelse og standard på leilighet.

Klager anfører at de - to voksne damer med to barn hver - opprinnelig hadde ønsket
to separate rom eller to små leiligheter, men selgeren hos Ticket hadde forsikret dem
om at «Big Family Apartment» var velegnet for 6 personer. De ble derfor skuffet da det
viste seg at det var to rom som var redd opp med to senger i hvert rom og at det i stuen
var redd opp på en sofa og en campingseng. Selger hadde opplyst at det var 2 baderom,
men det var bare ett bad og ett toalett. Leiligheten var også i dårlig stand, trang og lite
funksjonell, slitt og med sopp og maur, a/c som ikke virket etc.

Ticket - på vegne av Ving - har anført at «Big Family Apartment» er beskrevet som «3-
roms leilighet for 4 personer + 2 ekstrasenger /sovesofa). Ca. 55 kvm».

Det er dette klager bestilte og det var det de fikk. Selger har ikke opplyst at det var 2 dusjer, og
i teksten som beskriver leiligheten står det bare at det er dusj og wc.

Når det gjelder leilighetens standard, ble det gitt kompensasjon på stedet som ble akseptert.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen. Det
som fremgår av kataloger og beskrivelse på nettet inngår som en del av avtalen. Avvik fra det
avtalte kan gi grunnlag for forholdsmessig prisavslag med mindre det avhjelpes innen rimelig
tid.

Det fremgår av reisedokumentene at klager hadde bestilt « 1 stk 3-roms leilighet Big Family»
og at det er gitt ekstrasengsrabatt for barn.

Slik leilighet er avertert som 3-roms leilighet for 4 personer + 2 ekstrasenger (sovesofa).
Reklamasjonsnemnda forstår det slik at det var slik leilighet klager fikk. Leilighetens størrelse
og sengemøblering utgjør derfor ingen mangel.

Når det gjelder spørsmålet om det skulle være en eller to dusjer, står påstand mot påstand
om hva som har blitt sagt. Det er på det rene at slik leiligheten har blitt beskrevet, står det ikke
noe om to dusjer, og nemnda må i mangel av andre holdepunkter legge til grunn at selger
ikke har gitt opplysninger i strid med dette.

Når det gjelder klagen på leilighetens standard for øvrig, er forholdet ikke bestridt av Ticket/
Ving. Nemnda legger derfor til grunn at leiligheten hadde en rekke mangler, bl.a sopp-
og mugginfisert skap på kjøkken, hullete sengetøy, a/c som ikke virket tilfredsstillende.
Turarrangør hevder dette ble kompensert på stedet med gratis spa og internett. Nemnda er
ikke enig i at dette var ment som og akseptert som full kompensasjon for de nevnte forhold
og anbefaler derfor at det ytes en kompensasjon på kr. 2.500,-.

Vedtak:

Reklamasjonsnemnda anbefaler at klager får en kompensasjon på kr. 2.500,-.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Mette Lindgren, Apollo Reiser AS

Ellen Pytte, Star Tour AS.