Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
26.11.2019

Saksnummer
2018-04447

Tjenesteytere
Lufthansa German Airlines

Klager har i det vesentlige anført

Klager skulle reise med Lufthansas flyvning LH2453 fra Oslo til München 11. juli 2016, og
videre med LH1946 til Genoa (GOA) samme dag. Klager mistet sin videreforbindelse, og
måtte vente syv timer i München på neste flyvning. 

Som følge av forsinkelsen har klager fremsatt krav om standardkompensasjon i henhold
til EU-forordning 261/2004 på 400 euro pr. person, totalt 1 200 euro for tre passasjerer.

Tjenesteyterne har i det vesentlige anført
Lufthansas flyvning LH2453 fra Oslo til München 11. juli 2016 ble forsinket som følge
av skade på en cargodør ved ankomst til Oslo. Cargodøren var umulig å åpne etter
hendelsen. 

Lufthansa har anført at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet har
på dette grunnlag avvist klagers krav om standardkompensasjon.

Nemnda bemerker

Lufthansas flyvning LH2453 fra Oslo til München 11. juli 2016 ble forsinket, og klager
mistet sin videreforbindelse til Genoa. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Lufthansa har vist til at forsinkelsen skyldtes at en cargodør på flyet ble skadet. 

Nemnda kan ikke se at flyselskapet i dette tilfellet har godtgjort at forsinkelsen skyldes
ekstraordinære omstendigheter som ikke kunne vært unngått selv om alle rimelige
tiltak var truffet. Det er ingen opplysninger om hvorfor skaden oppsto. Så lenge det ikke
foreligger informasjon som tilsier at skadene skyldes forhold som flyselskapet ikke kunne
påvirke, er det naturlig for nemnda å vurdere situasjonen på tilsvarende måte som ved
teknisk feil ved flyet. 

Nemnda mener derfor at Lufthansa må betale standarderstatning til passasjerene på
400 euro pr. person.

Vedtak

Transportklagenemnda - fly anbefaler at Lufthansa betaler standarderstatning til klager
og hans reisefølge på totalt 1 200 euro.