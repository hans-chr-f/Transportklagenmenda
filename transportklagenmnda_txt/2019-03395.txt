Vedtak i Pakkereisenemnda

Sammendrag

Krav om prisavslag grunnet uferdig vannpark.

Dato
16.01.2020

Saksnummer
2019-03395

Tjenesteytere
TUI Norge AS

Klager har i det vesentlige anført

Klagen gjelder en pakkereise for to personer med innkvartering i en 1-romsleilighet for
to personer med all inclusive og bassengutsikt på Blue Star Atlantica Caldera Village, Agia
Marina, Chania, Kreta i perioden 27.06.2019 - 04.07.2019. Totalpris kr. 17.216.

På reise alene med barn var det viktig for klager å velge et hotell hvor det er ulike
aktiviteter for barn på området for å begrense antall turer ut av hotellområdet. Blue
Star Atlantica Caldera Village ble valgt fordi TUI på sine nettsider informerte om at
hotellet skulle åpne en vannpark for barn to dager før klagers avreise, den 25.06.2019.
Med vannparken kunne de holde seg på hotellområdet og unngå å måtte gå i de bratte
bakker det var til/fra stranden. 

Etter ankomst spurte klager en ansatt i resepsjonen etter vannparken og vedkommende
stilte seg uvitende til den dato TUI hadde satt som åpningsdag. Parken var en byggeplass
og det var ingen pågående arbeid. Klager tok ikke dette opp med reiseledere da hun
allerede hadde tatt opp dette med en hotellansatt og fordi hun var klar over at TUI ikke
hadde andre tilsvarende hotell med vannpark som de kunne bli flyttet til.

Vannparken var årsaken til at de valgte nettopp dette hotellet. Klager ble ikke informert
om at det ville bli forsinkelser i åpningen av vannparken. Ferien ble en stor skuffelse og
en langt mer krevende ferie alene med barn. Videre ble reisen langt dyrere da de var
avhengig av å reise flere turer til strand/by for variasjon
av ulike aktiviteter og taxi tilbake til hotellet pga. bakkene opp til hotellet. Klager var
avhengig av taxi opp bakkene da hennes datter har hælsenebetennelse/ Severs sykdom
som gjorde gåingen smertefull.

Klagers krav: 40 % av reisens pris.

Det vises for øvrig til korrespondanse fra klager.

Tjenesteyterne har i det vesentlige anført
TUI anfører at i tilfeller som dette, når en vannpark ikke åpner som planlagt, informerer
de sine kunder før avreise. Det oppstod en feil i søket av innbookede
gjester som medførte at dette reisefølget ikke kom med på listen. 

Klager har fått tilbud om 15 % av reisens totalpris i kompensasjon. TUI anfører at dette
bør dekke utgifter til taxi og kompensere for ulempen.

TUI fikk ikke bistått klager i løpet av oppholdet, ettersom hun ikke tok kontakt med TUIs
stedlige representanter.

TUI har tilbudt klager en kontant utbetaling på kr. 2.600 eller et gavekort på kr. 3.400.

Det vises for øvrig til korrespondanse fra TUI Norge AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres i
tråd med avtalen, jfr. pakkereiseloven § 25. Bestemmelsen spesifiserer ikke hva ansvaret
omfatter ut over å vise til avtalen, men innholdet utledes også av gitte opplysninger
i dokumentasjonen i markedsføringen. Arrangørens mangelsansvar omfatter avvik
hos arrangøren, men også feil og forsømmelser begått av dem arrangøren svarer for.
Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis § 27, § 28, § 31 og § 32.

Klager har fremmet krav om prisavslag på 40 % av reisens pris begrunnet i at hotellet
ikke hadde vannpark slik det var reklamert om. Tjenesteyter har erkjent at vannparken
ikke ble ferdig til klagers reise og at klager ved en inkurie ikke fikk informasjon om dette i
forkant av reisen. 

Etter nemndas vurdering foreligger det et avvik fra avtalen mellom partene som skal
kompenseres med et prisavslag. Tjenesteyter har tilbudt klager et prisavslag på 15 % av
reisens sum. Nemnda anbefaler at klager tilkjennes et prisavslag på 30 % av reisens sum.
Dette særlig begrunnet i at klager fikk merkostnader med buss/taxi til og fra stranden
som hun ikke hadde regnet med.

Vedtak

Pakkereisenemnda anbefaler at klager gis delvis medhold.