Vedtak i Transportklagenemnda - Fly

Sammendrag

Krav om å få dekket ekstrautgifter som følge av at klager
ikke fikk beskjed om ny avgangstid, og kom for sent til gate.

Dato
17.02.2022

Saksnummer
2021-01549

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning, DY823, fra Stockholm til Oslo den 7.
september 2021. Planlagt avgang var kl. 19:30. Klager møtte opp ved oppsatt gate i
god tid, og 1 time før avgang mottok klager en sms fra Norwegian om at ny estimert
avgangstid ville være kl. 19:45. 
Som følge av covid-19 tiltak, fant klager det ikke forsvarlig å bli sittende ved oppsatt gate
da det var mange passasjer som ventet på et annet forsinket fly ved samme gate. Klager
regnet med at han ville få oppdatert informasjon etter hvert. Klager ankom samme gate
kl.19:35, for å holde seg oppdatert om ny informasjon. Klager kontaktet en Norwegian
ansatt om siste status rundt sin avgang, og ble da fortalt at flyet tok av tidligere enn
planlagt. Klager hadde sjekket inn og fått plassreservasjon, og finner det merkelig at
han da ikke ble ropt opp slik andre flyselskap gjorde. Klager måtte overnatte en natt i
Stockholm og kjøpe ny billett for reise Stockholm-Oslo dagen etter. Klager krever disse
merutgiftene refundert.

Tjenesteyterne har i det vesentlige anført
Klager hadde bestilt reise på avgang DY823 07.09.2021. Klager møtte ikke opp til
flyvningen. Det vises til vedlagt dokumentasjon fra våre bookingsystemer der klager
står som “no show” til flyvningen. Ifølge klager var årsaken til at han ikke møtte opp
at han hadde fått beskjed om at flyvningen ble forsinket, og valgte å flytte seg bort fra
gaten. Det vises til utklipp av meldingen sendt til klager, der det nevnes at flyvningen er
forsinket. Under nytt estimert avgangstidspunkt står det markert i gult at passasjer må
møte opp til opprinnelig avgangstidspunkt dersom annen informasjon ikke blir gitt. Slik
annen informasjon forelå ikke, og passasjeren skulle ha møtt opp og ventet ved gaten
som det ble informert om. Da flyvningen ble endret til å gå som normalt igjen, var klager
ikke til stede ved gaten. Det vises til informasjon om flyvning DY823.

Det er passasjerens eget ansvar å følge fristene for innsjekk og oppmøte til gate til avtalt
tid, og passasjeren er nærmest til å bære risikoen for avvik fra dette.
Da passasjeren ikke møtte opp til gaten slik det ble gitt beskjed om, kan vi ikke
imøtekomme kravet om refusjon.
Videre har vi tatt stilling til om klager har krav på kompensasjon i henhold til EU
forordningen 261/2004.
I vår sak gikk flyvningen til avtalt avreisetidspunkt, og det foreligger ingen forsinkelse
over 3 timer, kansellering eller nektelse av ombordstigning.
Klager har dermed ikke rett på standarderstatning etter forordningen.

Nemnda bemerker

Klager krever refusjon av utgifter som påløp da han ble for sen til innsjekk ved gate. 

Klager anfører at han møtte ved gate i god tid før planlagt avgang, men flyttet seg av
smittevernhensyn da det ble gitt varsel om forsinkelse og ny estimert avgangstid. Da
klager ankom gate 10 minutter før estimert endret avgangstid hadde flyet gått. 

Nemnda er av den oppfatning at klager i løpet av ventetiden burde fulgt med monitorer
på flyplassen for å se etter eventuelle endringer i avgangen, eller plassert seg slik at han
kunne fulgt med gaten. Tidspunkt for boarding ville da blitt fanget opp.  

Nemnda kan ikke se at klager bør gis medhold.

Vedtak

Transportklagenemnda anbefaler ikke at klager gis medhold.

Forbrukerrepresentant Borgar Sandvik fikk uventet forfall, og de øvrige medlemmene
fant det forsvarlig å behandle saken med bare én forbrukerrepresentant, jf.
transportklagenemndforskriften § 5-5 femte ledd