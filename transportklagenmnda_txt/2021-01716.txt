Vedtak i Transportklagenemnda - Fly

Sammendrag

Krav om standarderstatning samt refusjon av utgifter grunnet ruteendring.

Dato
18.03.2022

Saksnummer
2021-01716

Tjenesteytere
SAS

Klager har i det vesentlige anført

Klager (6 personer) hadde bestilt reise med SAS t/r Oslo - Athen for reise 13. - 26. juli
2021. 

Den 5. juli mottok klager informasjon om at returreisen var flyttet fra kveld 26. juli til
morgen den 27. juli. Dette innebar en ekstra natt på hotell samt måltider:

Lunsj 26. juli 2021 (6 personer) NOK 679
Middag 26. juli 2021 (6 personer) NOK 1 207 

Klager mener han har krav på standarderstatning da man må se på når reisen startet,
altså den 13. juli. Klager ble derfor informert om ruteendringen mindre enn to uker før
avreise. 

Klager krever standarderstatning i henhold til EU-forordning 261/2004, samt refusjon av
utgifter til hotell og måltider:

Tjenesteyterne har i det vesentlige anført
SAS informerte klager om rute endringen den 05.07.21, som var mer enn 2 uker før den
innstilte flyavgangen, SAS viser til innsendt dokumentasjon. Kanselleringen gir følgelig
ingen rett til standarderstatning.

SAS ønsker imidlertid å refundere klagers utgifter med til sammen NOK 5 670.

Nemnda bemerker

En ruteendring innebærer en kansellering dersom avreise blir fremskyndet med mer enn
1 time, eller dersom avreise blir utsatt med mer enn 3 timer jf. EU-dom i forente saker
med saksnummer C-146/20, C-188/20, C-196/20 og C-270/20, Azurair and Others,
i sak C-263/20, Airhelp, og i sak C-395/20, Corendon Airlines. 
Kansellering gir grunnlag for standarderstatning etter EU-forordning 261/2004 artikkel
5 og 7 med mindre flyselskapet kan bevise at passasjeren har fått informasjon om
endringen minst 2 uker før planlagt avgangstid. Basert på sakens opplysninger legger
nemnda til grunn at klagers ble informert om ruteendringen den 5. juli. Det er mer enn
14 dager før avreise mellom Athen og Oslo med SK4638. Klager har derfor ikke rett på
standarderstatning i henhold til EU-forordning 261/2004 artikkel 5 nummer 1 bokstav c
punkt i). 

Ved kansellering har passasjerene rett til refusjon/omruting etter artikkel 8, og varetaking
etter artikkel 9. Nemnda legger til grunn at klager ble omrutet. 

I medhold av artikkel 9 har rett på hotellinnkvartering, samt måltider og forfriskninger
som står i rimelig forhold til ventetiden. 

SAS har tilbudt å refundere klagers utgifter med 5670 kroner, og nemnda anbefaler at
dette gjøres.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS refunderer klagers utgifter med 5670 kroner.