Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
26.06.2016

Saksnummer
0968/15F

Tjenesteyter
Ryanair

Klager har i det vesentlige anført:

Klager skulle reise fra Rygge til London den 7. oktober 2013 kl. 07:00 med FR1393. Avgangen
ble over syv timer forsinket.

Klager krever standarderstatning 250 euro per person i henhold til EU-forordning 261/2004.

Det vises for øvrig til klagers brev.

Ryanair har i det vesentlige anført:

FR1393 ble forsinket grunnet sent innkommet fly som følge av dårlige værforhold dagen i
forveien. Det vises til fremlagt dokumentasjon. Klager ble booket om til neste avgang kl. 11:50
for at forsinket ankomsttid til bestemmelsesstedet skulle bli redusert.

Hendelsen er ikke kompensasjonsberettiget i henhold til EU-forordning 261/2004, da
forsinkelsen ble forårsaket av ekstraordinære omstendigheter utenfor Ryanairs kontroll.

Ryanair ønsker å refundere eventuelle utgifter i ventetiden mot kvitteringer, men kan ikke
imøtekomme klagers krav utover dette.

Det vises for øvrig til Ryanairs brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Ryanair har anført at forsinkelsen skyldtes dårlig sikt på flyplassen på Corfu på en tidligere
avgang. Ryanair har ikke gitt noen nærmere opplysninger om dette. Det fremgår således ikke
hvilket fly som ble forsinket, når det ble forsinket, hvor lenge det ble forsinket eller hvorledes
dette flyet senere var planlagt brukt. Nemnda er av den oppfatning at Ryanair ikke har
sannsynliggjort (godtgjort) at forsinkelsen av FR1393 skyldtes en ekstraordinær omstendighet
som ikke kunne ha blitt unngått selv om alle rimelige tiltak var truffet. Forsinkelsen gir etter
dette rett til en standarderstatning på 250 euro per person. Nemnda anbefaler at Ryanair
utbetaler erstatningen.

Vedtak:

Transportklagenemnda-fly anbefaler at Ryanair betaler en standarderstatning på 250 euro per
person.

Vedtaket var enstemmig.