Vedtak i Transportklagenemnda - Fly

Sammendrag

Krav om dekning av utgifter grunnet kansellering.

Dato
27.04.2023

Saksnummer
2022-02648

Tjenesteytere
Lufthansa German Airlines

Klager har i det vesentlige anført

Klager skulle reise med Lufthansa fra Bergen til Frankfurt den 27. juli 2022 (LH877).  Cirka
22 timer før avgang fikk klager beskjed om at flyvningen var kansellert. Klager antar at
det var intern streik som var årsaken til kanselleringen. 

Klager hadde bestilt flybillett med et annet flyselskap (separat bestilling) videre fra
Frankfurt med avgang seks timer etter opprinnelig ankomsttidspunkt på Lufthansa-
flyvningen.  Klager forsøkte å få kontakt med Lufthansa både på chat og telefon for å
få ombooket slik at hun kunne rekke den neste avgangen. Klager lyktes ikke med dette.
Klager booket derfor selv rimeligste alternativ for å rekke flyet videre. Dette innebar
overnatting i Frankfurt. Hun sendte inn refusjonskrav til Lufthansa med krav om dekning
av ny flybillett med ekstra kolli (som hun hadde på opprinnelig billett med Lufthansa),
hotellovernatting, samt standarderstatning etter EU-forordning 261/2004.

Klager har i tillegg informert om at hun kvelden før avreisen fikk SMS om at hun var
ombooket til en annen reiserute. Denne ruten ville imidlertid være for sen til å rekke
neste fly. Hun forsøkte igjen å kontakte servicetelefonen til Lufthansa for å avklare at hun
allerede hadde ombooket seg selv, men fikk fremdeles ikke kontakt. Hun valgte derfor
ett av de tre alternativene hun fikk oppgitt, som var at hun ikke ønsket å benytte den nye
reiseruten. 

Det er fremsatt krav om standarderstatning i henhold til EU-forordning 261/2004, samt
dekning av følgende ekstrautgifter:

- Flybillett 4838 NOK
- Bagasje 690 NOK
- Hotell 83,50 EUR

Da saken har dratt ut i tid krever klager også forsinkelsesrenter i henhold til
forsinkelsesrenteloven.

Tjenesteyterne har i det vesentlige anført
Lufthansa aksepterer å utbetale standarderstatning på 250 EUR i tillegg til å dekke
hotellutgiften på 83,50 EUR. For utbetaling av dette bes klager sende inn bankdetaljer.

Lufthansa avslår kravet om dekning av ny booking med annet flyselskap. Dette fordi
klager fikk et omrutingstilbud, jf. fremlagt vedlegg. Lufthansa har refundert ubenyttet
opprinnelig Lufthansa-billett til opprinnelig betalingsmetode.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7. Lufthansa har
erkjent at de vil utbetale standarderstatning på 250 EUR til klager.  Lufthansa har i tillegg
godkjent å dekke klagers hotellovernatting pålydende 83,50 EUR. Nemnda anbefaler
klager å sende inn sin bankinformasjon til Lufthansa for utbetaling.

Nemnda vil videre vurdere klagers krav om dekning av alternativ reise (inkludert bagasje)
booket på egenhånd grunnet kanselleringen.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. artikkel
8. Retten til omruting gjelder kun for reisen mellom Bergen og Frankfurt, da klagers
neste flyvning var på en separat booking.

Det følger av fast nemndpraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen. Nemnda mener at flyselskapet må få en rimelig sjanse til å omrute
passasjeren før passasjeren eventuelt ordner omruting på egenhånd og krever
dette dekket av selskapet. I denne saken fikk klager ifølge fremlagt SMS beskjed om
kanselleringen kl. 08:45 den 26. juli. I denne SMS-en sto det at Lufthansa ville komme
tilbake til henne innen kort tid med en løsning. Det er videre fremlagt dokumentasjon
som viser at Lufthansa ca. kl. 15:40 ga klager et tilbud om omruting med avreise kl. 18:15
den påfølgende dag. Klager har anført at hun ikke fikk kontakt med flyselskapet etter at
hun mottok meldingen om kansellering, og derfor ombooket seg selv på egenhånd med
avreise kl. 16:00 den 26. juli, slik at hun rakk videreforbindelsen fra Frankfurt. 

Nemnda mener at Lufthansa ikke har godtgjort at det omrutingstilbudet som ble gitt på
kvelden den 26.juli var en omruting "snarest mulig" i EU-forordningens forstand. Klagers
opprinnelige flyvning skulle gå direkte fra Bergen til Frankfurt kl. 06:00 på morgenen,
mens omrutingstilbudet innebar avgang kl. 18:15 med mellomlandinger i Stavanger og

København og ankomst i Frankfurt på kvelden. Nemnda anbefaler derfor at Lufthansa
dekker klagers omrutingskostnader. Det er dokumentert omrutingskostnader på 4838
NOK + 690 NOK. Passasjeren skal ikke reise gratis. Lufthansa kan derfor gjøre fratrekk
for det beløpet som allerede måtte være refundert på den opprinnelige Lufthansa-
bookingen.

Klager har fremsatt krav om forsinkelsesrenter. Nemnda anbefaler at dette utbetales
i henhold til forsinkelsesrenteloven, normalt regnet fra 30 dager etter at klager har
krevd standarderstatning eller annen erstatning, og fra 7 dager etter at klager har krevd
refusjon.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at Lufthansa betaler standarderstatning til klager med
250 EUR, og i tillegg dekker kostnader til hotell med 83,50 EUR samt omrutingskostnader
med 5528 NOK, fratrukket det som eventuelt allerede er refundert på den opprinnelig
bookingen. Lufthansa anbefales også å utbetale forsinkelsesrenter i henhold til
forsinkelsesrenteloven.