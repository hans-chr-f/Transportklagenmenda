Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
20.10.2021

Saksnummer
2021-00995

Tjenesteytere
AtB AS

Klager har i det vesentlige anført

Klager ble ilagt gebyr 16. juni 2021. Klager anfører at han kjøpte billett før påstigning ved
Skovgård. Klager forklarer at SMS fra AtB med bekreftelse på kjøpet kom først etter at
klager hadde gått om bord på bussen. Kontrollørene konkluderte feilaktig med at klager
hadde kjøpt billett etter at han hadde gått om bord i bussen. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 16. juni 2021 fordi han kjøpte sin billett for sent. Det er til enhver tid
den reisendes ansvar å påse at man har gyldig billett før påstigning og at denne er klar
til fremvisning ved en eventuell billettkontroll. Dersom man ikke fremviser billetten ved
kontroll vil det anses som å reise uten gyldig billett, uavhengig av årsak.

Kontrollørene sjekker sin egen synkroniserte klokke i det bussen kjører inn til
holdeplassen. Det er dette tidspunktet billetten vurderes ut fra. Dette for å unngå at folk
slipper unna med å kjøpe billett idet de ser kontrollørene. I følge kontrollørenes rapport
ble kontrollen startet 16.06.2021 kl. 11:40. Vi ser av våre Mobillettsystemer at klager
kjøpte en enkeltbillett voksen via SMS kl. 11:40 fra telefonnummer 4656XXX, altså etter
kontrollstart.

Grunnen til at det ikke er tilstrekkelig å gå om bord før man mottar en billett tilbake,
skyldes at alle teleoperatører tilbyr sine kunder en øvre månedlig beløpsgrense samt
å sperre for bruk av innholdstjenester (kjøp av varer og tjenester via telefonregning).
AtB har ingen mulighet til å vite om den reisende har oversteget den månedlige
beløpsgrensen eller har en slik sperre før vedkommende sender en melding til 2027
og vi mottar beskjed tilbake fra teleoperatør. I de tilfeller hvor abonnementet ikke kan
belastes vil AtB få informasjon om dette og videreformidle beskjeden til sluttbruker i
form av en SMS med meldingen "Billettkjøpet ble ikke gjennomført, da vi ikke kan belaste
mobilabonnementet."

Dette er derfor årsaken til at man må vente med å stige om bord i transportmiddelet
inntil man har mottatt en melding med gyldig billett tilbake.

På bakgrunn av dette finner ikke AtB grunnlag for å ettergi tilleggsgebyret.

Nemnda bemerker

Klager ble ilagt gebyr 16. juni 2021 fordi han kjøpte sin billett for sent. 

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning.

Av transportvedtektenes pkt. 6.2 følger det at det skal ilegges tilleggsavgift dersom den
reisende ikke kan vise gyldig billett. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig.

Klager har selv forklart at bekreftelse på billettkjøpet kom etter at han hadde gått
ombord i bussen. Klager hadde således ikke mottatt billett før han gikk ombord, og det
var grunnlag for gebyr.

Vedtak

Transportklagenemnda finner ikke å kunne anbefale at klager gis medhold.