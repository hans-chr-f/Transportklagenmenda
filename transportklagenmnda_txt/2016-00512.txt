Vedtak i Transportklagenemnda - Fly

Sammendrag

Krav om refusjon av nye flybilletter, hotellopphold ved Oslo
Lufthavn og tapt overnatting på Gran Canaria. Klager mistet
sin videreforbindelse til Las Palmas som følge av forsinkelse.

Dato
21.03.2017

Saksnummer
2016-00512

Tjenesteytere
Norwegian

Klager har i det vesentlige anført

Klager hadde kjøpt flybilletter fra Stavanger via Oslo til Gran Canaria med utreise 3. mars
2016 med Norwegians flyvning DY537 og D85201 (SVG - OSL - LPA). 

Flyvningen fra Stavanger til Oslo ble forsinket, noe som medførte at klager mistet sin
videreforbindelse til Las Palmas. Klager fikk tilbud om omruting med Norwegians flyvning
påfølgende dag kl. 17.30. Da klagers hovedformål med reisen var å delta i et løp på Gran
Canaria, hadde den tilbudte flyvningen medført at hun kom for sent frem til å delta i
løpet. Klager henvendte seg derfor til Norwegians servicekontor på Oslo Lufthavn, og
ble anbefalt å bestille ny reise med SAS, som hadde en tidlig flight påfølgende morgen.
Klager fulgte anbefalingen og bestilte hotellopphold for natten ved Oslo Lufthavn. 

Klager krever refusjon av nye flybilletter med SAS, hotellopphold ved Oslo Lufthavn
og tapt overnatting på Gran Canaria den natten hun tilbragte ved flyplassen i Oslo.
Totalbeløpet på refusjonen klager krever er på kr. 4 358,40. 

Klagers forsikringsselskap har i denne sakens forbindelse utbetalt kr. 1 500 til klager.

Tjenesteyterne har i det vesentlige anført
Norwegian avviser klagers krav om refusjon. Selskapet ga klager et tilbud om ombooking
til sluttdestinasjonen med et senere fly, og kan av denne grunn ikke bære kostnadene for
ny flybillett med SAS. Norwegian har ikke inngitt tilsvar til Transportklagenemnda i denne
saken, og saken vil bli behandlet på bakgrunn av den informasjon som foreligger. 

Det var restriksjoner i luftrommet som følge av værforholdene i Oslo på tidligere
avganger som forårsaket forsinkelsen. Norwegian anfører at forsinkelsen i Stavanger
derfor ble forårsaket som følge av en ekstraordinær omstendighet som ikke kunne
unngås selv om alle rimelige tiltak ble truffet. 

Avslutningsvis viser Norwegian til at det er forsikringsselskapet og reisebyrået klager har
benyttet ved bestilling som er riktig adressat for det ovennevnte kravet.

Nemnda bemerker

Klager hadde kjøpt gjennomgående billett fra Stavanger via Oslo til Las Palmas 3. mars
2016. DY537 fra Stavanger til Oslo kl. 15.45 ble forsinket med en time og 11 minutter,
som førte til at klager mistet sin videreforbindelse til Las Palmas.

Klager har opplyst at hun ble tilbudt omruting neste dag kl. 17.30 med Norwegian. Det
var imidlertid uaktuelt for henne, da hun skulle delta i et løp på Gran Canaria, som hun
da ikke ville rukket. Hun har opplyst at hun, i samråd med Norwegians servicekontor,
derfor bestilte billett gjennom SAS som hadde en tidligere flyvning til Las Palmas neste
dag. 

Norwegian har ikke inngitt bemerkninger til nemnda. Nemnda kan ikke se at Norwegian
har dokumentert årsaken til forsinkelsen, eller at alle rimelige tiltak var truffet. Klager har
derfor krav på standarderstatning. 

I dette tilfellet hadde klager behov for å komme frem tidligere enn hun ville ha gjort
gjennom Norwegians tilbudte flyvning, da hovedformålet med reisen ellers ville gå tapt.
Nemnda mener at flyselskapet i dette tilfellet derfor pliktet å tilby klager en tidligere
omruting, samt dekke hennes utgifter til forpleining.

Nemnda mener derfor at klager har krav på standarderstatning på 400 euro. I tillegg bør
Norwegian dekke utgiftene til innkvartering kr. 805.

Vedtak

Transportklagenemnda - fly anbefaler at Norwegian utbetaler 400 euro til klager, samt kr.
805 i refusjon av utgifter til innkvartering.