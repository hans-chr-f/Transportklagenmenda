Vedtak i Pakkereisenemnda

Sammendrag

Saken gjelder avbrutt reise til Egypt pga uroligheter.

Dato
14.03.2012

Saksnummer
257/11

Tjenesteyter
AmiSol AS

Klager: X

Turarrangør: AmiSol AS

Antall reisende: 2

Reisens pris: 11.190,-

Saken gjelder:

Saken gjelder avbrutt reise til Egypt pga uroligheter.

Klager anfører at hun reiste til Egypt 30. januar. Hun var skeptisk da urolighetene
allerede hadde begynt. Samme kveld de ankom hadde norsk UD bestemt at alle skulle
hjem. De fikk beskjed om å holde seg innen hotellets område.

Etter 3 dager ble de sendt hjem. Klager ønsker hele reisens pris tilbakebetalt.

AmiSol har anført at UDs reiseråd kom kl. 15.00 den dagen klager reiste til Egypt.
Gjestene ble da returnert med ekstrafly 3 dager senere.

I Hurghada var det ikke portforbud og gjestene kunne gå fritt ut fra hotellområdet. AmiSol
tilbyr nå en erstatning/prisavslag for 11 tapte dager.

Dette utgjør kr. 8.981,- inkludert det som allerede er utbetalt.

Nemnda bemerker:

Klagenemnda har tidligere behandlet flere klager fra reisende som i februar 2011 måtte
avbryte sin ferie i Egypt pga urolighetene i landet.

Klagenemnda har da tatt utgangspunkt i pkt. 6.2 i Alminnelige vilkår for pakkereiser som sier
at en arrangør av pakkereise kan kansellere reisen uten erstatningsansvar dersom reisen
ikke kan gjennomføres som følge av hindringer som ligger utenfor hans kontroll, som for
eksempel krigshandlinger. I et slikt tilfelle vil den reisende likevel ha krav på et forholdsmessig
prisavslag.

Ved utmåling av prisavslagets størrelse har nemnda tidligere anbefalt at dette settes til antall
ubenyttede dagsandeler på reisemålet. Dagsandelen regnes av reisens samlede pris.

Klagenemnda finne at det ikke er grunnlag for annen løsning i nærværende sak, i og med
at det ikke var portforbud på hotellet hvor klager bodde og hun kunne gå fritt utenfor
hotellområdet. Dette prisavslaget er i overensstemmelse med AmiSols siste tilbud.

Vedtak:

Reklamasjonsnemnda for pakkereiser anbefaler at klager får et prisavslag på totalt kr. 8.981,-
inkludert det som tidligere er utbetalt.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Eva Pettersen, Ving Norge AS

Hanne Åsell, Star Tour AS.