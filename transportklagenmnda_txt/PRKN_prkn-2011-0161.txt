Vedtak i Pakkereisenemnda

Sammendrag

Reise til Thailand, 13. - 25. april 2011.Krav om refusjon
av reisens pris grunnet feil informasjon om hotellene.

Dato
05.01.2012

Saksnummer
161/11

Tjenesteyter
Paradisreiser AS

Klager: X

Turarrangør: Paradisreiser AS

Antall reisende: 2

Reisens pris: kr 47.240

Saken gjelder:

Reise til Thailand, 13. - 25. april 2011.Krav om refusjon av reisens pris grunnet feil informasjon
om hotellene.

Klager har i det vesentlige anført:

Klagerne var på påsketur i Thailand fra onsdag 13. til mandag 25. april.

Flyreise ved Thai Air og to hotellet, henholdsvis tre netter fra 14. - 17. april på Six Senses
Sanctuary og syn netter på Six Senses Yao Noi. Rekkefølgen på valg av hoteller var basert på
at klagerne skulle ha det beste hotellet til slutt. Evalueringen av hotellene med Yao Noi som et
bedre alternativ enn Sanctuary var basert på informasjon fra Paradisreiser og prislisten.

Klagerne var meget fornøyd med Sanctuary. Yao Noi svarte absolutt ikke til de forventinger
Paradisreiser hadde skapt, og klagerne mener seg utsatt for villedende markedsføring.
Paradisreiser har innrømmet feil i sine prislister. Klager bestilte ut fra en prisliste fra 22.
desember 2010. Yao Noi var her priset høyere enn Sanctuary.

I ny prisliste fra april 2010 er det motsatt.

Klagernes påsketur ble som følge av den villedende markedsføringen fra Paradisreiser
ødelagt, og klagerne søker således erstatning for sine reiseutgifter, totalt kr 47.240.

Paradisreiser har i det vesentlige anført:

Klagerne ønsket to bosteder for sitt opphold i Thailand. Paradisreiser har to gode hotellet
i Phuket-området og foreslo Six Senses Sanctuary og Six Senses Yao Noi. To gode hoteller i
samme kjeden, men med forskjellig konsept.

I prislisten fra desember 2010 hadde Paradisreiser en feil. Six Sences Sanctuary var priset for
lavt. Prisen oppgitt for Six Senses Yao No var korrekt.

Det har aldri vært noen feil på denne.

Det fremkommer av prislisten at Paradisreiser tar forbehold om trykkfeil og endringer utenfor
Paradisreisers kontroll.

Paradisreiser oppdaget ikke feilen i prislisten før kunden hadde fått faktura.

Da kunden hadde handlet hos Paradisreiser tidligere samt at pris og faktura var sendt, tok
Paradisreiser feilen på egen kappe.

Det var ingen mangler ved hotellene.

Paradisreiser kan ikke si seg enig i at de har drevet med villedende markedsføring.
Informasjonen på Paradisreisers nettsider er korrekt, og paradisreiser står inne for
informasjonen som er gitt.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørs katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlige ulemper for de reisende, jf. pakkereiseloven § 6-2.

Dersom pakkereisen har vesentlige mangler, og pakkereisen av den grunn blir vesentlig
forfeilet, kan den reisende heve avtalen og kreve innbetalt beløp tilbake etter pakkereiseloven
§ 6-3.

Nemnda har forståelse for at klagerne hadde høye forventinger til Yao Noi ut fra at de hadde
betalt mer for dette enn for Sanctuary, der de hadde vært meget fornøyd. Yao Noi ble en
skuffelse for klagerne.

Nemnda legger imidlertid på bakgrunn av de foreliggende opplysninger til grunn at klagerne
fikk reise til oppgitt pris og med oppgitt innhold.

Nemnda finner ikke sannsynliggjort at det var avvik fra det avtalte i form av konkrete mangler
ved hotell Yao Noi.

Klagerne har således fått en reise i henhold til det avtalte, og det er ikke grunnlag for
prisavslag eller heving av reisen etter pakkereiseloven.

Nemnda kan heller ikke se at feilprisingen av hotell Sanctuary kan gi grunnlag for heving eller
delvis heving av reisen.

Nemnda finner etter dette ikke å kunne anbefale at klagerne gis medhold.

Vedtak:

Reklamasjonsnemnda for pakkereiser finner ikke å kunne anbefale at klagerne gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Lund Eriksen, Star Tour AS

Mette Lindgren, Apollo Reiser AS