Vedtak i Transportklagenemnda
- Kollektivreiser

Sammendrag

Billett kjøpt for sent

Dato
06.02.2019

Saksnummer
2018-04702

Tjenesteytere
Ruter

Klager har i det vesentlige anført

Klager gikk på bussen med en gråtende baby på armen. Det var derfor ikke mulig for
klager å kjøpe billett i RuterBillett appen. 

Klager kjøpte billett da kontrollen befant seg i bussen, og kan forstå at kontrolløren antok
at hun kun kjøpte billett fordi det var kontroll. Klager understreker at hun ikke mente å
gå på bussen uten billett, og ber Ruter frafalle gebyret.

Tjenesteyterne har i det vesentlige anført
Klager ble ilagt gebyr på bussen 25. oktober 2018 fordi hun kjøpte billett for sent.
Billetten må være kjøpt og nedtelling startet før man går om bord. Det er ikke adgang til
å sette seg ned eller gjøre andre ting før man velger å kjøpe billett. 

Klager oppgir at hun reiste fra Smestad. Kontrollen gikk på bussen ved Tåsen senter fem
holdeplasser etter Smestad. Klagers billett er kjøpt under kontrollen. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på bussen 25. oktober 2018 ilagt gebyr som følge av at hun hadde
kjøpt sin billett for sent.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Gebyrrapporten viser at kontrollen startet kl. 12.32. Klager har opplyst i klagen at hun
gikk på bussen ved Smestad, som er fem holdeplasser før kontrollørene kom ombord.
Klagers billett er registrert bestilt via mobiltelefon kl. 12.33.16.

Vilkårene for å ilegge gebyr var dermed til stede.

Nemnda kan ikke se at det foreligger grunner til å anbefale at gebyret frafalles. Av
hensyn til reiseforetakenes behov er det nødvendig med en konsekvent praksis da det er
ulike årsaker til at reisende kan vise billett eller kjøper billett sent.

Vedtak

Transportklagenemnda Kollektivtransport finner ikke å kunne anbefale at klager gis
medhold.