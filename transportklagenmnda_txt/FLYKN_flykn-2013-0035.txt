Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
09.07.2013

Saksnummer
035/13F

Tjenesteyter
Air Baltic

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Kiev via Riga den 19. desember 2012. BT158 fra Oslo til Riga
landet 15 minutter forsinket. Offloading av maskinen tok svært lang tid, og som følge av dette
og forsinkelsen, mistet klager sin videreforbindelse.

Klager ble booket om via Minsk, og ankom bestemmelsesstedet 6 t 40 min forsinket.

Klager krever standarderstatning 400 euro i henhold til EU-forordning 261/2004.

Det vises for øvrig til klagers brev.

Air Baltic har i det vesentlige anført:

BT158 ble 17 minutter forsinket grunnet ekstraordinære omstendigheter, sterk motvind, det
vises til logg.

Klager ble kostnadsfritt booket om til neste ledige avgang.

På grunnlag av ovennevnte kan Air Baltic ikke imøtekomme klagers krav om
standarderstatning.

Det vises for øvrig til Air Baltics brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen fra Oslo
til Riga ble forsinket samt at det tok langt tid for klager å komme ut av flyet noe som førte
til at og han ikke rakk sin videreforbindelse til Kiev. Klager ankom Kiev om lag 6 timer og 40
minutter forsinket.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C581/10).

Nemnda finner på bakgrunn av de foreliggende opplysninger godtgjort at deler av
forsinkelsen til Riga skyldtes motvind. Klager har imidlertid anført at hovedårsaken til
forsinkelsen var at det tok om lag 30 minutter å komme ut av flyet pga. manglende tilgang på
assistanse. Dette synes også å være i overensstemmelse med Air Baltics opplysninger om at
flyet landet innenfor minimum connection tid. Air Baltic har på sin side avvist at det tok lang
tid å få klagerne ut av flyet. De har som støtte for sitt syn fremlagt log som ikke viser noe om
dette.

Saken reiser etter nemndas vurdering bevisspørsmål som vanskelig kan klarlegges under den
skriftlige saksbehandlingen for nemnda. Nemnda finner på denne bakgrunn å måtte avvise
saken, jf. transportklagenemndforskriften § 6-2 bokstav d).

Vedtak:

Saken avvises.