Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.03.2018

Saksnummer
2017-00803

Tjenesteytere
Amisol Travels AS
Air Cairo

Klager har i det vesentlige anført

Klager skulle reise fra Oslo til Hurghada den 19. juni 2016 kl 18.30. Flight MS772 som
skulle lande kl 23.50 ble over fem timer forsinket.

Klager krever standarderstatning 600 euro per person i henhold til EU-forordning
261/2004.

Tjenesteyterne har i det vesentlige anført
Amisol har på vegne av Air Cairo i det vesentlige anført: 

Amisol bestrider ikke at flyet var forsinket og at klager har krav på kompensasjon. Da
forsinket ankomst var på under fire timer på en reise på mer enn 3 500 km, og som
omfatter en tredjelandslufthavn, kan kompensasjonen reduseres med 50 %. Amisol kan
derfor tilby klager 300 euro per person.

Nemnda bemerker

Klageren hevder han og reisefølget kom over fem timer forsinket frem til sitt endelige
bestemmelsessted Hurghada. Forsinkelsen oppsto på grunn av teknisk svikt. 

Forsinkelse som medfører at passasjerene kommer mer enn 3 timer senere enn
planlagt frem til det endelige bestemmelsesstedet, utløser plikt for flyselskapet til å
betale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige
tiltak var blitt truffet, jf EU-forordning 261 / 2004 artiklene 5, 6 og 7, og EU-domstolens
avgjørelser i sak Sturgeon-Condor av 19.11.2009 (C-402/07) og Nelson med flere av
23.10.2012 (C-581/10). 

Teknisk feil er som regel ikke en ekstraordinær omstendighet som fritar flyselskapet fra
plikten til å betale standarderstatning, jf EU-domstolens avgjørelse av 17.09.2015 Corina
van der Lans - KLM (C-257/14) og Kommisjonens veileder av 15.06.2016 punkt 5.2. 

Amisol Travel bestrider ikke at flyet var forsinket og at klager har krav på kompensasjon.
Reisebyrået derimot hevder at forsinkelsen var på under fire timer, og at
standarderstatningen derfor kan reduseres med 50 %: 

Når forsinkelsen ved ankomst er på mindre enn fire timer for en reise på mer enn 3 500
km, som omfatter en tredjelandslufthavn, kan kompensasjonen reduseres med 50 %
jf. EU-forordning (EF) 261/2004 artikkel 7, stk. 2 og praksis fra Den europeiske domstol,
forente saker, no: C-402/07 og C-432/07. Kompensasjonen skal beløpe seg til 300 EUR.

I nemndas brev til selskapet av 8. mai 2017 informeres det om at selskapet har
bevisbyrden ved uregelmessigheter. Slik nemnda ser det har ikke Amisol, på vegne
av Air Cairo, godtgjort at forsinkelsen var på under fire timer. Nemnda legger klagers
opplysninger til grunn og anbefaler at Amisol utbetaler standarderstatning på 600 euro
per person.

Vedtak

Transportklagenemnda - fly anbefaler at Amisol betaler standarderstatning til klager og
reisefølget med 600 euro per person.