Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
15.03.2013

Saksnummer
490/12F

Tjenesteyter
Air Berlin / Solfaktor

Krav om erstatning grunnet nektet ombordstigning.

Klager har i det vesentlige anført:

Klager skulle reise fra Catania til Oslo via Berlin den 21. august 2012. AB8817 var overbooket
slik at klager ble nektet ombordstigning.

Klager ble booket om til dagen etter via Milano og Frankfurt. Klager ble ikke informert om sine
rettigheter.

Klager har mottatt standarderstatning i henhold til EU forordning 261/2004, 400 euro, samt
telefonutgifter 14,10 euro. Klager krever også erstatning for tapt arbeidsfortjeneste, kroner 4
000, tort og svie, kroner 3 000, samt kompensasjon for skriving av klage, kroner 500.

Solfaktor har i det vesentlige anført:

Solfaktor henviser klager til Air Berlin, da flyselskapet er ansvarlig for denne hendelsen.
Et reisebyrå kan ikke stå ansvarlig for at passasjerer blir nektet ombordstigning grunnet
overbooking.

Air Berlin har i det vesentlige anført:

Air Berlin kunne dessverre ikke tilby klager plass på AB8817 fra Catania til Berlin 21. august av
operasjonelle årsaker, selv om han hadde gyldig billett. Årsaken var at maskinen som skulle
operere AB8817 ble byttet ut med en mindre maskin med færre seter om bord.

Klager ble innlosjert på hotell og booket om til dagen etter. Klager fikk mat i ventetiden, og
har fått refundert telefonutgifter 14,10 euro. For at Air Berlin skal kunne erstatte klagers tapte
arbeidsinntekt må flyselskapet få gyldig dokumentasjon fra hans arbeidsgiver.

Av godvilje ønsker Air Berlin å refundere klager 400 euro, men kan dessverre ikke
imøtekomme hans krav utover dette.

Nemnda bemerker:

EU-forordning 261/2004 artikkel 4 lyder:

Det følger av ovennevnte bestemmelse at Air Berlin i den foreliggende situasjon pliktet
å utbetale er standarderstatning på 400 euro samt erstatte klagers utgifter til mat,
forfriskninger og hotell. Air Berlin har utbetalt dette beløpet.

Anvendelsen av EU-forordningen berører ikke en passasjers rett til ytterligere erstatning på
annet grunnlag.

Den nektede ombordstigning førte til at klager kom frem forsinket. Nemnda finner på
bakgrunn av fremlagt erklæring fra Lilleborg at forsinkelsen medførte at klager gikk glipp av
en arbeidsinntekt på NOK 4 000. Air Berlin er i henhold til Montrealkonvensjonen artikkel 19
ansvarlig for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem.

Air Berlin har i dette tilfellet ikke godtgjort at de ikke kunne ha unngått tapet, og nemnda
anbefaler at Air Berlin erstatter klagers tap med NOK 4 000. Gjeldende regelverk gir ikke rett
til erstatning for ikke-økonomisk tap.

I henhold til EU forordningens artikkel 12 skal standarderstatning etter EU- forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag.

Nemnda anbefaler etter dette at Air Berlin utbetaler en erstatning på NOK 4 000 til klager. Til
fradrag kommer den utbetalte standarderstatning på 400 euro

Nemnda bemerker avslutningsvis at Solfaktor kun står som selger av billettene. Solfaktor er
følgelig ikke ansvarlig for mangler ved flygningen.

Klager har krevd NOK 500 for skriving av klage. Gjeldende regelverk gir ikke rett til erstatning
for eget arbeid med en klage.

Vedtak:

Transportklagenemnda - fly anbefaler at Air Berlin utbetaler en erstatning på NOK  4 000. Til
fradrag kommer utbetalt standarderstatning på 400 euro.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Linda Olsen, Norwegian Air Shuttle ASA

Anders Vattekar, Air France