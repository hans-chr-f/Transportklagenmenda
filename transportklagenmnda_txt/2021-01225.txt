Vedtak i Transportklagenemnda - Fly

Sammendrag

Krav om standarderstatning grunnet ruteendring.

Dato
26.01.2022

Saksnummer
2021-01225

Tjenesteytere
SAS

Klager har i det vesentlige anført

Klager hadde bestilt reise fra Oslo til Pisa t/r for reise 21. - 28. juli 2021 med følgende
direkteflyvninger: 

SK4823 OSL PSA 08.10 - 10.55
SK4824 PSA OSL 11.45 - 14.35

Den 10. juli mottok klager beskjed fra SAS om at både utreisen og returen var endret til å
reise via Stockholm:

SK864   OSL STO 09.15 - 10.20
SK2851 STO PSA 16.05 - 19.00

SK2852 PSA STO 19.50 - 22.45
SK843   STO OSL 07.35 - 08.35

Klager er 13 år, og det var uaktuelt å gjennomføre denne reisen med flere timers venting
i Stockholm på utreisen, og med overnatting på flyplassen i Stockholm på returen.

Klager valgte å avbryte reisen og har mottatt full refusjon av flybillettene.

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige anført.

Ruteendringen oppstod den 5 juli (mer enn 14 dager før avreise), klager har derfor ikke
krav på standarderstatning i henhold til EU-forordning 261/2004. 

SAS har refundert klagers ubenyttede flybillett.

Nemnda bemerker

En ruteendring innebærer kansellering av en avtalt flygning. Kansellering gir grunnlag for
standarderstatning etter EU-forordning 261/2004 artikkel 5 og 7 med mindre flyselskapet
kan bevise at passasjeren har fått informasjon om endringen minst 2 uker før planlagt
avgangstid. 

SAS har ikke inngitt tilsvar til nemnda. Til klager har flyselskapet opplyst at ruteendringen
fant sted den 5. juli, mer enn 14 dager før avreise. Uttalelsen er imidlertid ikke
dokumentert. Klager har på sin side fremlagt dokumentasjon på at hun mottok en
epost fra SAS den 10. juli med informasjon om ruteendringen, mindre enn 14 dager før
avreise. 

Basert på klagers opplysninger legger nemnda til grunn at klagers flyvninger mellom
Oslo og Pisa ble kansellert mindre enn 14 dager i forveien. Klager har derfor rett på
standarderstatning i henhold til EU-forordning 261/2004 artikkel 5 nummer 1 bokstav c
punkt i).

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS utbetaler 400 euro til klager.