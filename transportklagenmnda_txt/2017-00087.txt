Vedtak i Transportklagenemnda - Fly

Sammendrag

Kansellering grunnet værforhold

Dato
12.10.2017

Saksnummer
2017-00087

Tjenesteytere
Norwegian

Klager har i det vesentlige anført

Klager og hennes reisefølge skulle reise med Norwegians flyvning DY1340 fra Trondheim
(TRD) til London - Gatwick (LGW) 30. desember 2016 for nyttårsfeiring i Southampton.
Flyvningen ble kansellert. 

Klager har fremsatt krav om standarderstatning på 400 euro pr. person. Klager har også
fremsatt krav om refusjon av hotellopphold kroner 3 450.

Tjenesteyterne har i det vesentlige anført
Norwegians flyvning DY1340 ble kansellert som følge av dårlige værforhold i
London denne dagen. Det var tåke mesteparten av dagen, noe som medførte store
uregelmessigheter på flyplassen. Reisefølget ble tilbudt omruting påfølgende dag, og
passasjerene som valgte å ikke reise, har fått refundert sine flybilletter. 

Flyselskapene er unntatt fra å betale erstatning i de tilfeller hvor uregelmessigheten
er forårsaket av ekstraordinære omstendigheter. Tåke og dårlige værforhold er en slik
ekstraordinær omstendighet som fritar flyselskapene for sitt erstatningsansvar. 

Norwegian avviser på ovennevnte bakgrunn klagers krav om standarderstatning og
refusjon.

Nemnda bemerker

Norwegians flyvning DY1340 fra Trondheim (TRD) til London - Gatwick (LGW) 30.
desember 2016 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

Nemnda mener at tåke og de dårlige værforholdene den aktuelle dagen må anses
som en ekstraordinær omstendighet i forordningens forstand. Det vises til fremlagt
dokumentasjon. Værforholdene førte til store følgeforsinkelser, og alt standby-mannskap
var etter det opplyste kalt ut. Norwegian tilbød reisefølget ny utreise påfølgende dag.
Nemnda legger til grunn at kanselleringen ikke kunne vært unngått selv om alle rimelige
tiltak var truffet. Kanselleringen gir etter dette ikke rett til standarderstatning, og nemnda
anbefaler ikke at klager gis medhold i sitt krav om standarderstatning. Nemnda kan
heller ikke se at klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.