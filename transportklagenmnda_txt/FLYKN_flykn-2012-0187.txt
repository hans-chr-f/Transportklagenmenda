Vedtak i Transportklagenemnda - Fly

Sammendrag

Krav om oppreisning grunnet diskriminering.

Dato
10.10.2012

Saksnummer
187/12F

Tjenesteyter
Ryanair

Krav om oppreisning grunnet diskriminering.

Klager har i det vesentlige anført:

I juni 2009 startet Ryanair en direkterute mellom Torp Lufthavn og Alicante. Klager er blind og
bruker førerhund, og kontaktet samme år Ryanairs representant på Torp Lufthavn. Klager fikk
her beskjed om at flyselskapet ikke tillot hunder om bord på denne ruten.

Klager er avhengig av førerhund og føler seg diskriminert av flyselskapet.

Klager ønsker at nemnda tar stilling til om Ryanair bryter EU forordning 1107/2006.

Ryanair har i det vesentlige anført:

I 2009 tillot ikke Ryanair førerhund om bord på fly som opererte til og fra Norge, i påvente av
status fra myndighetene om Norge var et rabiesfritt land.

Da det senere i 2009 ble bekreftet at Norge var et rabiesfritt land, tillot Ryanair førerhunder i
sine fly.

Ryanair beklager hendelsen, da passasjerenes tilfredshet er av høy prioritet.

Flyselskapet understreker at de ikke tolererer fordommer eller diskriminering.

Det vises for øvrig til Ryanairs brev.

Nemnda bemerker:

Funksjonshemmede og bevegelseshemmede har samme rett til å reise med fly som andre
personer. Flyselskapet kan ikke nekte en funksjonshemmet og bevegelseshemmet å fly
med mindre det er nødvendig av sikkerhetsmessige grunner eller hvis flyets størrelse
eller adgangsforhold gjør det fysisk umulig å ta med den funksjonshemmede eller
bevegelseshemmede person om bord eller befordre vedkommende, jf. EU forordning
1197/2006 artikkel 3 og 4.

Når bruk av godkjent førerhund er nødvendig, skal dette behovet imøtekommes uten ekstra
kostnader forutsatt at det er meldt til flyselskapet på forhånd. Transport av førerhund
forutsetter videre at hunden har eventuelle nødvendige veterinærattester mv. i henhold til
gjeldende regelverk.

Det er på bakgrunn av de foreliggende opplysninger uklart om de opplysninger klager fikk fra
Ryanairs representant på Torp i juni 2009 var korrekte. Nemnda tar imidlertid til etterretning
at Ryanair fra senere i 2009 har tillatt førerhunder på reiser fra mellom Norge og øvrige land i
Europa. Ryanair følger nå således forordningens bestemmelser.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Irene Skjørtvet, Norges Handikapforbund

Gøril Volden Berg, Widerøes Flyveselskap AS

Olav Grøttland, SAS