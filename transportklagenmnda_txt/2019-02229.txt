Vedtak i Transportklagenemnda - Fly

Sammendrag

Krav om standardkompensasjon og billettrefusjon ved kansellering. Boeing 737 MAX.

Dato
11.02.2020

Saksnummer
2019-02229

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY410 fra Oslo lufthavn (OSL) til Ålesund
(AES) 17. mars 2019 kl. 15.05, og returnere til Oslo med DY413 kl. 16.35 den 20.  mars
2019. Klager hadde bestilt hotellovernatting i Norge cirka to timer utenfor Ålesund. 

Flyvning DY410 fra Oslo til Ålesund ble kansellert pr. tekstmelding sent om kvelden 13.
mars 2019, og klager hadde derfor ikke god tid til å ordne en annen reiserute. Han har
anført at ingen av flyvningene var satt opp med 737 MAX, noe klager hadde sjekket i
forkant av reisen. Senere ble returreisen med DY413 fra Ålesund til Oslo kansellert den
15. mars. Klagerne ringte til Norwegian, hvor de fikk beskjed om at det ikke var mulig
å bli booket om før 20. mars kl. 19.20. Klager skulle dessuten returnere til London -
Gatwick senere samme kveld, og mistet derfor sin videreforbindelse. 

På grunn av Norwegians manglende assistanse med omruting, måtte klager kjøpe nye
billetter med SAS begge veier. Dette kostet dem totalt 738,60 britiske pund, som de har
krevd refundert av Norwegian. Klager har også fremsatt krav om standardkompensasjon
i henhold til EU-forordning 261/2004 på 250 euro pr. person, totalt 500 euro for to
passasjerer, samt refusjon av sine billetter med Norwegian til totalt 418,56 britiske pund.

Tjenesteyterne har i det vesentlige anført
Norwegians flyvning DY410 fra Oslo til Ålesund 17. mars 2019 ble kansellert. Flyvningen
skulle opprinnelig betjenes av et fly av typen Boeing 737 MAX. Etter to fatale flyulykker
med fly av denne typen, utstedte the European Aviation Safety Agency (EASA) et direktiv
som suspenderte bruken av disse flyene i Europa. 

Alle passasjerer mottok forpleining i henhold til EU-forordning 261/2004. Som det
fremgår av fremlagte tekstmeldinger, ble passasjerene tilbudt omruting den 13. mars
2019 kl. 21.06 via telefon eller Norwegians nettside. Passasjeren kontaktet imidlertid

Norwegian 13. mars 2019  kl. 23.39 og 16. mars 2019 kl. 18.52. Da ble han tilbudt
omruting 16., 17. eller 18. mars. Passasjeren avslo tilbudet og ba om refusjon. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.
Utover dette har selskapet anført at klager ble tilbudt tilstrekkelig omruting i henhold til
forordningen, og har på dette grunnlag avvist hans krav om refusjon av flybilletter.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Nemnda bemerker at EASA publiserte et sikkerhetsdirektiv som ble effektuert 12.
mars 2019 som et forebyggende sikkerhetstiltak etter at det hadde vært flere alvorlige
flyulykker med Boeings fly av typen 737-8 MAX. Den 10. mars 2019 var et fly av denne
typen involvert i en flyulykke med Ethiopian Airways, og samme flytype var også
involvert i en ulykke 29. oktober 2018 i Indonesia. Norwegian innførte 12. mars 2019
midlertidig stans i all trafikk med Boeing 737 MAX etter anbefaling fra europeiske
luftfartsmyndigheter.

Nemnda mener at kanselleringen var en direkte følge av disse sikkerhetstiltakene.
Ruteprogrammet måtte omorganiseres med tilgjengelige flymaskiner for å kunne frakte
så mange passasjerer som mulig, for å unngå store forsinkelser og kanselleringer.
Nemnda mener kanselleringen skyldtes ekstraordinære omstendigheter som ikke kunne
vært unngått til tross for at alle rimelige tiltak var truffet. Klager har derfor ikke krav på
standarderstatning etter forordningen.

Nemnda mener videre at Norwegian har sannsynliggjort at klager fikk et tilstrekkelig
omrutingstilbud, og viser til dokumentasjon vedlagt i tilsvaret. Nemnda kan derfor ikke
se at det er grunnlag for å erstatte klagers utgifter til billetter med SAS.

Vedtak

Transportklagenemnda - fly anbefaler ikke at klager gis medhold.