Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.04.2019

Saksnummer
2018-01850

Tjenesteytere
Widerøe

Klager har i det vesentlige anført

Klager skulle reise fra Bodø til Leknes den 3. juni 2018 kl 17.35 med ankomst kl 18.40
med WF814, Etter mye om og men på flyplassen ble avgangen kansellert og klager ble
booket om til påfølgende dag. Klager har fått refusjon av utgifter til drosje.

Klager krever standarderstatning 250 euro i henhold til EU-forordning 261/2004.

Det vises for øvrig til klagers brev.

Tjenesteyterne har i det vesentlige anført
WF814 ble kansellert som følge av fabrikasjonsfeil av flymaskin Bombardiers Dash 8.
Den 3. juni 2018 opplevde Widerøe en feil ved flymaskinens FMS (Flight Management
System) som leveres av Universal Avionics. Det var da en latent programvare feil i
systemets interne GPS-modul som var problemet. Systemet brukes blant annet som
hjelp ved innflyging. GPSene starter uke-tellingen på nytt hver 1024 uke, og det var da en
programmeringsfeil i logaritmen som skulle ivareta denne overgangen. Dette førte til at
en rekke flymaskiner måtte settes på bakken inntil man fikk konferert med flyprodusent,
slik at man kunne fly på manuelle rutiner. 

Widerøe viser til fremlagt dokumentasjon fra flyprodusenten. 

I henhold til Guidelines til EU-forordning 261/2004 så kan skjulte feil som oppdages av
produsent regnes som en ekstraordinær omstendighet. 

Klager ble booket om til første tilgjengelige avgang fra Bodø til Leknes den 4. juni kl
13:25. Widerøe har refundert klagers utgift til drosje på kroner 129. 

Widerøe kan på grunnlag av ovennevnte ikke imøtekomme klagers krav om
standarderstatning.  

Det vises for øvrig til Widerøes brev.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Teknisk feil er som regel ikke en ekstraordinær omstendighet som fritar flyselskapet
fra plikten til å betale standarderstatning, jf EU-domstolens avgjørelse av 17.09.2015
Corina van der Lans - KLM (C-257/14) og Kommisjonens veileder av 15.06.2016 punkt 5.2.
Unntakene er fabrikasjonsfeil, sabotasje, terrorhandlinger, birdstrike eller FOD (Foreign
Object Damage).

Slik nemnda ser det har flyselskapet Widerøe i dette tilfellet godtgjort at den tekniske
svikten skyldtes en ekstraordinær omstendighet: 

Flyselskapet har fremlagt dokumentasjon fra flyprodusenten for at den tekniske svikten
skyldtes fabrikasjonsfeil. Kanselleringen gir etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.