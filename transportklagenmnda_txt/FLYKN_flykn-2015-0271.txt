Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.03.2016

Saksnummer
0271/15F

Tjenesteyter
Lufttransport AS

Krav om standarderstatning grunnet kansellering.

Klager har i det vesentlige anført:

Klager skulle reise fra Værøy til Oslo via Bodø den 8. mars 2015. Flight L5 0004 fra Værøy til
Bodø ble kraftig forsinket slik at klager mistet sin videreforbindelse. Etter 20 timers venting ble
hun booket om, hun hadde da mistet en hel dags kurs på bestemmelsesstedet.

Klager krever standarderstatning i henhold til gjeldende regler.

Det vises for øvrig til klagers brev.

Lufttransport AS har i det vesentlige anført:

Lufttransport AS er helikopteroperatør på strekningen Bodø - Værøy - Bodø. Værøy har to
transportmuligheter til fastlandet, disse er helikopter og ferge.

Helikopter L5 0004 fra Værøy til Bodø ble først forsinket grunnet teknisk feil, deretter
kansellert som følge av dårlige værforhold. Det vises til fremlagt dokumentasjon.

Hendelsen er ikke kompensasjonsberettiget da uregelmessigheten ble forårsaket av
ekstraordinære omstendigheter utenfor Lufttransport AS kontroll.

Samtlige passasjerer ble oppringt med informasjon, og ble tilbud ombooking med ferge.
Passasjerrettighetene er godt synlig ved heliporten.

Passasjerer hjemmehørende på Værøy valgte å dra hjem, også klager, mens andre passasjerer
ble innlosjert på tilgjengelige overnattingssteder. Lufttransport AS skaffet mat og drikke til de
passasjerene som ble igjen på flyplassen.

Lufttransport AS mener å ha informert sine passasjerer tilstrekkelig, samt tilbudt alternativ
transport, mat og drikke, samt overnatting til de med slikt behov.

Selskapet kan ikke imøtekomme klagers krav om standarderstatning.

Nemnda bemerker:

EU-forordning 261/2004 regulerer flypassasjerers rettigheter ved kanselleringer, forsinkelser
og nektet ombordstigning. Kansellering gir rett til standarderstatning med mindre flyselskapet
godtgjør at innstillingen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Teknisk feil er ikke en ekstraordinær omstendighet i forordningens forstand. Teknisk feil fritar
således ikke fra plikten til å betale erstatning, jf. EU-domstolens avgjørelse av 17. september
2015, Corina van der Lans - KLM (C-257/14).

EU-forordningen gjelder ikke for helikopter, jf. forordningen artikkel 3 nr. 4. Så vidt
nemnda forstår har imidlertid Lufttransport inntatt tilsvarende regler i sine vilkår for sine
helikopterruter.

På bakgrunn av de foreliggende opplysninger legger nemnda til grunn at L5 0004 fra Værøy
den 8. mars 2015 ble 45 minutter forsinket pga en teknisk feil. Flygningen ble deretter
kansellert pga dårlig vær. Etter nemndas vurdering var det været og ikke den forutgående
tekniske feilen som var årsaken til kanselleringen. Været anses som en ekstraordinær
omstendighet og nemnda finner godtgjort at kanselleringen ikke kunne vært unngått selv om
alle rimelige tiltak var truffet. Kanselleringen gir etter dette ikke rett til standarderstatning, og
nemnda finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.