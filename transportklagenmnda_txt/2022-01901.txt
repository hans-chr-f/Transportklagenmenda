Vedtak i Transportklagenemnda - Fly

Sammendrag

Krav om refusjon av dobbeltbestilt billett som følge
av teknisk feil ved bestilling via app hos Norwegian.

Dato
16.02.2023

Saksnummer
2022-01901

Tjenesteytere
Norwegian Air Shuttle

Klager har i det vesentlige anført

Klager skulle reise med DY747 den 6. april 2022 fra Trondheim til Oslo.

Billetten ble bestilt via Norwegians app, men under bestillingen fikk klager melding om
at tjenesten ikke var tilgjengelig grunnet teknisk feil, og ble anmodet om å kontakte
kundeservice dersom problemet vedvarte. Selskapets telefontjeneste var ikke åpen.
Da klager kom til innsjekkingsskranken viste det seg at det allikevel var blitt registrert
to identiske bestillinger. Den ansatte ringte da til selskapet og fikk bekreftet at den ene
billetten skulle refunderes. Klager mener han ikke kan klandres for at det ble gjort en
dobbeltbestilling, og krever full refusjon av den ene billetten.

Tjenesteyterne har i det vesentlige anført
Klager har kjøpt en Low Fare billett, og ønsker refusjon.

Følgende betingelser gjelder for Low Fare og Low Fare +billetter:

"Du får full refusjon for bestillinger gjort mindre enn 24 timer før planlagt avreise og
kansellert innen 4 timer etter opprinnelig kjøp, men ikke senere enn 4 timer før planlagt
avgangstid".

Vi viser til vedlagte dokumentasjon der det fremkommer at klager ikke har overholdt
disse reglene. 

Ettersom klager ikke benyttet billetten, vil vi refundere skatter og avgifter, kr. 128.

Nemnda bemerker

Nemnda legger til grunn at klager skulle bestille en billett i Norwegian sin app med
avreise den 6. april fra Trondheim til Oslo. Klager har anført at det var en teknisk feil i
appen som gjorde at klager fikk beskjed om at bestillingen ikke ble gjennomført. I praksis
ble det imidlertid registrert to bestillinger til tross for feilmeldingene. Klager krever den
ene billetten refundert.

Nemnda mener at klager har sannsynliggjort at det var feil i appen ved å vedlegge kopi
av feilmeldingen der det står "Vi beklager! Tjenesten er ikke tilgjengelig pga teknisk feil.
Vennligst prøv igjen senere." Etter nemndas syn må Norwegian refundere klager for den
ene billetten når årsaken til dobbbeltbestillingen skyldes feil informasjon på nettsiden til
Norwegian. Klager har etter nemndas syn fulgt opp saken på riktig måte ved å forsøke
å ta kontakt med kundeservice på telefon og ved å gi beskjed ved innsjekkingsskranken.
Klager kan dermed ikke lastes for dobbeltbestillingen. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Bransjerepresentant Gagnes fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at Norwegian refundere klager billettkostnaden med
1299 NOK. Skatter og avgifter kommer til fradrag om disse allerede er refundert.