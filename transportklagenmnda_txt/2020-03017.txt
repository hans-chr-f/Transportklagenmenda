Vedtak i Pakkereisenemnda

Sammendrag

Krav om refusjon av innbetalt reise på grunn av kansellering - Covid-19.

Dato
09.12.2020

Saksnummer
2020-03017

Tjenesteytere
Route 66 International

Klager har i det vesentlige anført

Klagen gjelder en pakkereise til Sør-Afrika fra 15. november - 30. november 2020, med
flybilletter, hotellopphold og reise med bil. Totalpris 31 466 kroner. 

Klager  forklarer at hun betalte inn depositum på 4 000 kroner den 22. august 2019 og
restbeløpet på 27 466 kroner den 9. januar 2020. 

Klager forklarer at hun ble oppringt av tjenesteyter onsdag kveld før skjærtorsdag hvor
han informerte om saken og dersom det ikke ble utreise på grunn av Covid-19 hadde
han ikke økonomi for å tilbakebetale. Klager forklarer videre at basert på dette fulgte
klager rådet fra tjenesteyter og avbooket grunnet Covid-19 og UD sine reiseråd. Klager
forklarer at hun fikk vite at hun måtte sende kravet til sitt forsikringsselskap. Klager
forklarer at hennes forsikringsselskap har avvist saken. Klager forklarer at hun gjorde
som hun fikk beskjed om av tjenesteyter. 

Klager bestrider det tjenesteyter skriver og mener dette ikke er sant. Klager føler seg
misbrukt og manipulert, og at dette går utover hennes livskvalitet og helse. 

Etter at klager har mottatt tjenesteyters tilsvar i saken presiserer hun at reisen hennes
ikke var til USA, men til Sør-Afrika. Klager legger til at hun hadde betalt for turen i sin
helhet og det at tjenesteyter sier at siste innbetaling ikke er utført er direkte løgn. Klager
legger til at hun stolte på det tjenesteyter sa da han ringte henne. Klager legger til at
etter hun fikk avslag hos forsikringsselskapet sitt har hun forsøkt å få igjen pengene fra
tjenesteyter, men dette avslår tjenesteyter. Klager forklarer at hennes reiseforsikring
ikke vil erstatte det innbetale beløpet og hevder at det er reisearrangøren som skal
tilbakebetale. 

Klagers krav: Tilbakebetaling av reisens totalsum på 31 466 kroner. 

Det vises for øvrig til korrespondanse med klager.

Tjenesteyterne har i det vesentlige anført
Route 66 International anfører at klager valgte, ved telefonisk kontakt, å avbestille sin
reise på grunn av UD sine reiseråd. Reisearrangøren legger til at basert på deres notater
valgte samtlige på denne turen å avbooke sin reise av samme årsak. 

Reisearrangøren forklarer at de på bakgrunn av dette valgte å assistere klager og andre
reisende med dokumentasjon slik at de kunne sende dette til sine forsikringsselskap
siden alle innbetalinger hadde gått tapt for reisearrangør. Det vises til at reisearrangøren
gjør tidligere betalinger til samarbeidspartnere for å sikre best mulig opplevelse til best
pris. Andre kunder har bekreftet overfor reisearrangør at de har fått igjen alt fra sin
reiseforsikring. 

Reisearrangøren anfører at de gjentatte ganger har informert klager om at turen ikke er
kansellert, men at dersom klager ønsker reisearrangørens sin assistanse for å bekrefte at
de har avbooket reisen grunnet reiseråd fra UD, vil de være behjelpelige med det. 

Reisearrangøren presiserer at reiserådet fra UD fraråder reise til USA og disse gjelder
per dags dato til 20. august 2020. Reisearrangør mener at forsikringsselskapet plikter å
betale til klager. 

Reisearrangør legger til at siste innbetaling for turen fortsatt ikke er utført og er relatert
til kraftig økning i valutakurs, slik at det er nødvendig med en økning på 8 % i henhold
til retningslinjene for pakkereiser. Reisearrangøren forklarer at dette beløpet ikke er
forsøkt inndrevet da de er av den forståelse at reisen ble kansellert fra klagers side før
påske. Reisearrangøren forklarer at det at klager ønsker å omgjøre sin beslutning om
avbooking, dessverre ikke er et reelt alternativ i dette tilfelle. 

På bakgrunn av at klager selv har valgt å avbooke sin reise, samt at reisearrangør ikke
har kansellert turen og at beløpet har gått tapt for reisearrangør, avviser reisearrangøren
samtlige krav i saken. 

Route 66 International ber om at saken avvises i Pakkereisenemnda, da den ikke egner
seg for Pakkereisenemnda ettersom det kreves omfattende vitneførsel og bevisførsel
fra norske vitner, fra Route 66 sine kontorer og fra deres leverandører utenlands, blant
annet på Malta og i USA.

Det vises for øvrig til korrespondanse med Route 66 International.

Nemnda bemerker

Klagen gjelder en pakkereise til Sør-Afrika fra 15. november - 30. november 2020, med
flybilletter, hotellopphold og reise med bil. Totalpris 31 466 kroner. 

Klager har forklart at hun betalte inn depositum på 4 000 kroner den 22. august 2019 og
restbeløpet på 27 466 kroner den 9. januar 2020. Klager har anført at hun ble oppringt
av tjenesteyter onsdag kveld før skjærtorsdag hvor tjenesteyter informerte om saken
og at dersom det ikke ble utreise på grunn av Covid-19, hadde han ikke økonomi
til å tilbakebetale. Videre har klager forklart at hun basert på dette, fulgte rådet fra
tjenesteyter og avbooket reisen grunnet Covid-19 og UD sine reiseråd. 

Klager avbestilte den aktuelle reisen etter råd fra tjenesteyter om å avbestille.
Tjenesteyter ga sine kunder råd om å avbestille turen og tjenesteyter opplyste i den
forbindelse at det aktuelle forsikringsselskapet ville dekke kundens tap. For ordens
skyld bemerker nemnda at de opplysningene som ble gitt klager var sterkt villedende
ovenfor kunden. Nemnda vurderer innholdet som kritikkverdig. Basert på at klager ble
gitt uriktige råd før sin avbestilling, vurderer nemnda at klager har krav på å få refundert
sine utgifter. 

Pakkereisenemnda anbefaler at klager gis medhold i å få refundert sine reisekostnader.

Vedtak

Pakkereisenemnda anbefaler at klager gis medhold i å få refundert sine reisekostnader.