Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
15.04.2016

Saksnummer
0752/15F

Tjenesteyter
British Airways

Klager har i det vesentlige anført:

Klager og hans familie på ti skulle reise fra Oslo til Orlando via London og Miami den
18. desember 2014. BA761 fra Oslo til London ble forsinket slik at klager mistet sin
videreforbindelse. De ble booket om til neste avgang men fikk ikke sitte sammen på flyet.

Da gruppen ankom Miami fikk kun to av de reisende tilbud om fly samme kveld. De
resterende åtte ble anbefalt å ta leiebil på strekningen hvilket de gjorde. Da de ankom
Orlando kl. 02:30, 8 ½ time senere enn planlagt ankomst, var ikke deres bagasje ankommet.
Den ankom hotellet et døgn senere. Klager brukte halvannen dag av ferien til å handle inn
klær og nødvendig utstyr og til å etterlyse bagasjen. Gruppen gikk dermed glipp av 1 ½ dag i
opplevelsespark.

På siste dagen av et jul- og nyttårscruise ble klager oppringt av Ticket reisebyrå som kunne
fortelle at returreisen for åtte av de reisende var kansellert. De fire siste dagene som skulle
tilbringes på et Spa-hotell ble et mareritt, med telefoner dag og natt for å ordne billetter
hjem. Hendelsen fortsatte på flyplassen hvor følget ble henvist hit og dit før de til slutt fikk
hjelp til ombooking av billettene via Houston og London. Følget fikk ikke reise med samme
fly til London, og de fikk ikke sitte sammen på flyet. I London var det fullstendig kaos, og
etter flere timer med kamp fikk de til slutt plass på et fly til Oslo. Klagers bagasje ankom ikke
Gardermoen sammen med reisefølget, men ble først levert to dager senere. To av koffertene
var da skadet.

Klager stiller seg sterkt kritisk til behandlingen gruppen fikk. Store deler av feriereisen ble helt
ødelagt, de mottok så å si ingen hjelp men ble overlatt helt til seg selv. Familien hadde spart
lenge til denne ferien som skulle bli en opplevelse for livet, men dessverre endte den ikke slik.

Flyforsinkelse.dk har på vegne av klager reist krav om en standarderstatning på 600 euro per
person.

British Airways har i det vesentlige anført:

BA761 fra Oslo til London ble 23 minutter forsinket som følge av værforholdene både på
Gardermoen og på London Heathrow. Dette medførte at klager mistet sin videreforbindelse.
Klagerne ble booket om til neste ledige avgang.

Hendelsen er ikke kompensasjonsberettiget da årsaken var ekstraordinære omstendigheter
utenfor British Airways kontroll. Det vises til fremlagt dokumentasjon.

British Airways ønsker å refundere klagernes utgifter i ventetiden mot kvitteringer, men kan
ikke imøtekomme deres krav utover dette.

Nemnda bemerker:

Klager har benyttet Flyforsinkelse.dk til å fremme sitt krav overfor British Airways. Klager har
også benyttet Flyforsinkelse.dk til å klage British Airways sin avgjørelse inn for nemnda.

Flyforsinkelse.dk har kun fremmet krav vedrørende forsinkelsen på utreisen. Kravet er
standarderstatning på 600 euro per person. Nemnda viser til e-post av 26. januar 2015
fra Flyforsinkelser.dk til British Airways. British Airways har forholdt seg til kravet fra
Flyforsinkelser.dk. Nemnda behandler etter dette kun forsinkelsen på utreisen.

Klagerne rakk ikke sin videreforbindelse fra London og kom mer enn tre timer forsinket
til Orlando. Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet. Nemnda
viser til EU-forordning 261/2004 artikkel 6 jf. artikkel 7, jf. artikkel 5, jf. EU-domstolens
avgjørelser i sak Sturgeon-Condor av 19. november 2009 og i sak Nelson m.fl. av 23. oktober
2012.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at forsinkelsen
på BA761 skyldtes vanskelige værforhold. Nemnda viser til fremlagt operasjonell logg og
værrapport.

Nemnda er av den oppfatning at dette er å anse som en ekstraordinær omstendighet
i forordningens forstand. Nemnda finner videre godgjort at forsinkelsen ikke kunne ha
blitt unngått selv om alle rimelige tiltak var truffet. Forsinkelsen gir etter dette ikke rett til
standarderstatning, og nemnda finner ikke kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.