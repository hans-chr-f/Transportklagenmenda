Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
22.09.2017

Saksnummer
2016-01055

Tjenesteytere
BMI

Klager har i det vesentlige anført

Klager skulle reise fra Stavanger til Newcastle den 29. juli 2016 kl 15.40 med flight
BM1134. Avgangen ble kansellert. Klager ble booket om og ankom bestemmelsesstedet
8 timer forsinket. 

Flyet ble kansellert grunnet tekniske problemer, klager har derfor krav på
standarderstatning i henhold til forordningen. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
BMI - British Midland - har ikke avgitt uttalelse til nemnda. Til klager har selskapet i det
vesentlige anført: 

BM1134 ble kansellert som følge av ekstraordinære omstendigheter. Hendelsen er
derfor ikke kompensasjonsberettiget.

BMI kan ikke imøtekomme klagers krav.

Nemnda bemerker

Flyselskapet British Midland har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

Nemnda legger således til grunn at klagerens planlagte flygning ble kansellert, og at han
etter omruting kom om lag 8 timer forsinket frem til sitt endelige bestemmelsessted
Newcastle. Han krever standarderstatning med 250 euro. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

British Midland har som nevnt ikke avgitt uttalelse til nemnda. Selskapet har følgelig ikke
godtgjort at kanselleringen skyldtes en ekstraordinær omstendighet som ikke kunne
vært unngått. Klageren har da rett til standarderstatning på 250 euro.

Vedtak

Transportklagenemnda - fly anbefaler at British Midland betaler standarderstatning til
klageren med 250 euro.