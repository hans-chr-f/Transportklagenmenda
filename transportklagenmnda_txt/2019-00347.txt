Vedtak i Transportklagenemnda - Fly

Sammendrag

Krav om standardkompensasjon grunnet forsinkelse.

Dato
05.11.2019

Saksnummer
2019-00347

Tjenesteytere
LOT Polish Airlines

Klager har i det vesentlige anført

Klager med reisefølge (til sammen tre personer) skulle reise fra Oslo til Poznan via
Warszawa den 3. oktober 2018 kl. 19:40 med flight LO484 og deretter LO3941. Avgangen
fra Oslo ble forsinket, slik at klager mistet sin videreforbindelse fra Warszawa til Poznan.
Passasjerene ble ombooket til et nytt fly neste dag med flight nummer LO3945. De
ankom Poznan 4. oktober kl. 11:30, med en forsinkelse på 11 timer og 40 minutter.

Tekniske feil hører ikke under betegnelsen "ekstraordinære omstendigheter" EU-
forordning 261/2004 sin forstand. Det vises her til praksis i EU-domstolen (Forente saker:
Sturgeon m.fl mot Condor (C-402/07) og Böck og Lepushitz mot Air France SA (C-432/07)).
Det vises også til polsk rettspraksis som støtter samme oppfatning.

Det er fremsatt krav om standardkompensasjon på 250 euro per passasjer (til sammen
750 euro) i henhold til EU-forordning 261/2004.

Tjenesteyterne har i det vesentlige anført
LOT Polish Airlines viser til at forsinkelsen skyldtes lynnedslag og inspeksjon av
flymaskinen som følge av dette. Lynnedslaget skjedde da flymaskinen opererte LO6406
fra Antalya til Warszawa samme dag. Flyet måtte gjennom en inspeksjon før det kunne
settes tilbake i drift og betjene klagers flyvning fra Oslo til Warszawa.  Flyselskapet
viser til vedlagt dokumentasjon med informasjon fra Maintnance Control Center, samt
flytekniske rapporter for flyet som ble rammet av lynnedslaget. 

Klager fikk assistanse i ventetiden og ble booket om til første ledige fly fra Warszawa til
Poznan neste dag.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til kompensasjon. Dette gjelder imidlertid ikke dersom flyselskapet kan godtgjøre at
forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10). 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på kompensasjon. Dette må vurderes konkret.
Det er flyselskapet som må godtgjøre at det foreligger et slikt spesielt tilfelle. Flyselskapet
må videre godtgjøre at de har truffet alle rimelige tiltak for å unngå eller minimere
følgene av den ekstraordinære omstendigheten.

I dette tilfellet skyldtes forsinkelsen at maskinen som skulle betjene klagers flyvning ble
truffet av lyn under en flyvning fra Antalya til Warszawa tidligere samme dag. Flyet måtte
som følge av dette gjennom en lovpålagt inspeksjon. Flyet ble satt i drift igjen rett rundt
midnatt mellom 3. og 4. oktober. Det vises til fremlagt dokumentasjon. 

Nemnda mener at lynnedslag må anses som en ekstraordinær omstendighet i
forordningens forstand. LOT Polish Airlines iverksatte tiltak ved å igangsette inspeksjon
av flymaskinen for å få den fortest mulig tilbake i drift. Klager ble tilbudt assistanse på
flyselskapets regning og fikk ombooking til første ledige fly fra Warszawa til Poznan neste
dag. 

Nemnda legger til grunn at forsinkelsen ikke kunne vært unngått selv om alle rimelige
tiltak var truffet. Forsinkelsen gir etter dette ikke rett til standardkompensasjon, og
nemnda anbefaler ikke at klager gis medhold i sitt krav.

Vedtak

Transportklagenemnda–fly anbefaler ikke at klager gis medhold.