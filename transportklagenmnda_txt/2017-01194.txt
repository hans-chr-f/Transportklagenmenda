Vedtak i Transportklagenemnda - Sjø

Sammendrag

Forsinkelser

Dato
20.12.2017

Saksnummer
2017-01194

Tjenesteytere
Fjord Line

Klager har i det vesentlige anført

Klager skulle reise fra Kristiansand til Hirtshals tur retur. Ved ankomst Hirtshals 7. april
ble det noe galt med styringen på båten og den ble liggende uten å kunne legge til i
havnen. Det kom en slepebåt som hjalp til slik at de kom i land rundt kl. 12:30.

Klager viser til Fjord Line sine nettsider om bestemmelser for refusjon av billettpris ved
forsinkelse. «Ved tur/retur reiser begrenses refusjon ut ifra 50% av betalt billettpris for
reisen». Totalt ble reisen forsinket med ca. 27,5 time tur og retur. 

Returen den 11. april kl. 11:45 ble kansellert og klager ble booket om til den 12. april kl.
11:45 og senere booket om igjen til kl. 16:00 samme dag., men denne seilingen ble også
kansellert. Klager ble så booket om til den 13. april, hvorpå denne seilingen også ble
kansellert. Fjord Line forklarer nå at de kan booke om til Color Line og Fjord Line skulle
betale mellomlegget på billettprisen. 

Klager krever 80 euro per person x 2, 50% avslag på total billettpris, ekstra natt for katten
på kennel samt utgifter til mat.

Tjenesteyterne har i det vesentlige anført
Fjord Line beklager at det var tekniske utfordringer på HSC Fjord Cat som ble rammet av
forsinkelse den 7. april og kansellert seiling på returen den 11. april. 

Fjord Cat fikk en teknisk utfordring med styringssystemet ved ankomst Hirtshals som
medførte en forsinkelse på ca. halvannen time på seilingen 7. april. Det fremkommer av
artikkel 17 i EU-forordning 1177/2010 at passasjeren i et slikt tilfelle har krav på refusjon
på 25% av billettprisen. Hvis passasjeren skal ha krav på refusjon av 50% av billettprisen
må forsinkelsen være dobbelt så stor - i dette tilfellet 2 timer. Med halvannen times
forsinkelse er det kun krav på 25 % av billettprisen. Totalt kroner 267,75 og dette er
refundert klager.

Seilingen den 11. april ble kansellert da Fjord Cat fikk en uforutsett skade på
fremdriftssystemet som måtte repareres. Skipet ble først seilingsklart den 13. april kl.
18:00.

Fjord Line viser til EU-forordning 1177/2010 hvor passasjerene har følgende rettigheter:
a) Snarest mulig ny reiserute til endelig bestemmelsessted på sammenlignbare vilkår, og
uten ekstra kostnad.
b) Hotellovernatting oppad begrenset til 80 euro pr reisende pr natt.
c) Dokumenterte kostnader til mat i rimelig forhold til ventetiden. 

Klager ble ufrivillig værende igjen et ekstra døgn før de fikk reise hjem. Mot kvitteringer
kan man sende et søk om å få dekket opp til 80 euro per person for kost og losji. Klager
har i dette tilfellet allerede fått 25% refundert av billettprisen på utreisen på grunn
av forsinkelsen. Det har også blitt innvilget full refusjon av Color Line billetten samt
hotelloppholdet. Dette overstiger totalbeløpet som klager har betalt inn til Fjord Line. 

Klager har ikke krav på 50% av billettutgiftene da de valgte en annen reiseoperatør på
hjemreisen, men i slike tilfeller så dekker Fjord Line den billetten.

Fjord Line har refundert NOK 1 600 for kostnader på hotell i Danmark og på regningen
fremkommer det at frokost var inkludert i prisen. Videre har det blitt refundert NOK
2 223 for ny fergebillett. Fjord Line vil også refundere dokumenterte utgifter til mat,
dessverre så har ikke klager kunnet dokumentere for dette. 

Fjord Line mener at klager er kompensert for sine rettigheter i forhold til EU-forordning
1177/2010.

Nemnda bemerker

Nemnda legger til grunn at klager med følge reiste fra Kristiansand til Hirtshals den 7.
april 2017 og at båten var ca. 1 1/2 time forsinket ved ankomst Hirtshals på grunn av
tekniske problemer. 

Retur var planlagt den 11. april, men denne avgangen ble kansellert på grunn av
reparasjon på båten. Reisen endte med at reisefølget tok inn på hotell og reiste med
Color Line den 13. april. 

Nemnda bemerker at klager har fått kompensasjon med 25 % av billettprisen for
forsinkelsen til Hirtshals. Kompensasjonen skal beregnes ut fra prisen på den aktuelle
seilas, dvs. halvparten av tur/retur betalingen. Dette er i samsvar med reglene i EU-
forordning 117/2010 art. 19 for så vidt gjelder reisen til Hirtshals isolert sett.

Når det gjelder returreisen, ble denne kansellert på grunn av tekniske problemer og
båten ble først seilingsklar to dager senere. Ved kansellering har passasjerer krav på
omlegging av reisen uten ekstraomkostninger til det endelige bestemmelsessted eller
tilbakebetaling av hele billettprisen, jf. EU-forordningen art 18. Klager ble først tilbudt
retur til Stavanger i stedet for Kristiansand den 11. april. Dette ble ikke akseptert av
klager. Nemnda har merket seg at Fjord Line har dekket billetten for returreisen med
Color Line med kr. 2 223. 

Nemndas flertall, nemndas leder og forbrukerrepresentantene, er av den oppfatning
at klageren har krav på kompensasjon etter artikkel 19 i tillegg til krav på omruting eller
lignende etter artikkel 18. Det vises til artikkel 19 nr. 1 hvor det fremgår at passasjerer
ved forsinket ankomst til det endelige bestemmelsessted kan forlange kompensasjon
av transportøren «uden at fortabe retten til befordring». Reglene ivaretar ulike hensyn
idet artikkel 19 skal gi passasjerene kompensasjon for ulempene som forsinkelser kan
medføre. Artikkel 18 gir blant annet rett til omruting av reisen uten ekstra omkostninger
til det endelige bestemmelsessted. Denne forståelsen er også i tråd med flyforordningen
261/2004 artikkel 12, som slår fast at disse rettighetene ikke skal samordnes. Det
fremgår også av fortalen til sjøforordningen (1) at «når det dreier seg om transport
til sjøs og på indre vannveier, bør bl.a. sikte på å sikre et likeså høyt beskyttelsesnivå
for passasjerene som ved andre transportmåter. I tillegg bør det tas fullt hensyn til
forbrukerbeskyttelseskrav i alminnelighet.»

Etter flertallet syn ville det i dette tilfellet være urimelig om klager kun skal få dekket
hjemreisen, uten at det tas hensyn til de ulemper den forsinkede hjemkomsten har
medført for klageren. 

Mindretallet, bransjerepresentantene, er uenig i flertallets forståelse av forholdet mellom
art. 18 og art. 19.

Art. 18 gjelder ny reiserute og refusjon ved innstilte eller forsinkede avganger.
Bestemmelsen må forstås slik at den regulerer situasjoner med forsinket avgang
uttømmende. Ved forsinket avgang, har passasjeren krav enten på ny reiserute eller
refusjon av billettprisen og retur tilbake til avgangsstedet.

Art. 19 gjelder forsinket ankomst, underforstått, i de tilfellene der art. 18 ikke kommer til
anvendelse.

I art. 19-tilfellene, forsinket ankomst, er passasjeren allerede om bord og underveis når
forsinkelsen oppstår. Forsinket ankomst blir derfor en større ulempe, sammenlignet med
art. 18-tilfellet da passasjeren før avgang har en mulighet til å kansellere reisen og få
refundert billetten. Når passasjeren likevel velger å gjennomføre en reise med forsinket
avgang, så skal det ikke ytes kompensasjon for forsinkelsen ved ankomst i tillegg.

Dersom bestemmelsene skal forstås slik flertallet legger til grunn, vil en passasjer som
aldri kommer fram til bestemmelsesstedet på grunn av innstilt avgang, bli dårligere
stilt enn en passasjer som får forsinket avgang, men likevel kommer (forsinket) fram til
bestemmelsesstedet. Mindretallet kan ikke se at dette er en naturlig løsning.

En samlet nemnd har videre merket seg at hotellutgiftene er refundert med kr. 1600
etter kvittering som viser at prisen også omfattet frokost, jf. EU-forordningen art. 17 nr.
2. 

Når det gjelder utgifter til kost ut over frokost, har Fjord Line tilbudt å dekke disse, men
krever at utgiftene dokumenteres. Klager har ikke kunnet levere kvitteringer. 

Nemndas flertall, nemndas leder og bransjerepresentantene, bemerker at reiseforetaket
kan begrense kompensasjon for kost og losji til 80 Euro per person per dag. Dette er
imidlertid et maksimumsbeløp og ikke et beløp den reisende automatisk har krav på. Det
er kun dokumenterte utgifter som dekkes.

Nemnda har merket seg at det var en god del telefonisk kontakt mellom klager og Fjord
Line om forskjellige alternativer for returreisen og om dekning av utgifter. Nemnda
finner det sannsynliggjort at klager ble gjort kjent med at utgifter til hotell og mat måtte
dokumenteres. Nemnda viser til følgende bekreftelse fra kundekonsulenten klager var i
forbindelse med:
"Jeg har sjekket denne bookingen og jeg kan svært godt bekrefte, at jeg gav gjesten den
informasjonen, som er skrevet i int.note på bookingen."

Nemnda viser også til at det er normal prosedyre å kreve kvittering for utgifter ved krav
om refusjon.  

Nemnda finner etter dette at klager er nærmest til å bære tapet ved ikke å kunne
fremlegge kvitteringer.

Nemnda finner etter dette at det ikke er grunnlag for å anbefale at klager gis ytterligere
kompensasjon til kost og losji.

Mindretallet, bransjerepresentantene, er også uenig i flertallets forståelse av art. 17. nr. 1
og nr. 2 hva angår refusjon av utgifter til mat. Bestemmelsen pålegger transportøren en
forpleiningsplikt, men denne plikten er også undergitt en rimelighetsbegrensning. I den
grad transportøren ikke tilbyr forpleining, hjemler bestemmelsen ikke et generelt krav på
refusjon av utgifter. I denne saken har transportøren akseptert denne type krav, og det
må legges til grunn at dette i tilfelle må anses avtalebasert. Forutsatt at det er avtalt eller
at bestemmelsen skal forstås slik at den hjemler krav på refusjon, er mindretallet enig
med flertallet i at passasjerens utgifter må dokumenteres.

I samsvar med flertallets syn anbefaler nemnda at klager gis delvis medhold slik at det
gis kompensasjon for forsinket hjemreisen.

Vedtak

Transportklagenemnda Sjø finner å kunne anbefale at klager gis delvis medhold.  

Vedtaket er avsagt med dissens.