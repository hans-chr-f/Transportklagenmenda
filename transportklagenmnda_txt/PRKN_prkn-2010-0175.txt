Vedtak i Pakkereisenemnda

Sammendrag

Reise til Spania, 20. - 27. juni 2010. Krav om erstatning
av ekstrautgifter i forbindelse med hjemreise.

Dato
..

Saksnummer
175/10

Tjenesteyter
Solfaktor Pluss

Sakens dokumenter ble lagt frem.

Klager: X

Turarrangør: Solfaktor Pluss

Antall reisende: 2

Reisens pris: kr.7 227

Saken gjelder:

Reise til Spania, 20. - 27. juni 2010. Krav om erstatning av ekstrautgifter i forbindelse med
hjemreise.

Klager har i det vesentlige anført:

Klagers datter reiste sammen med en venninne fra Rygge flyplass til flyplassen i Girona
Barcelona og deretter videre med shuttlebus til Quality Espanya Hotell Calella. De ble ikke
sluppet av bussen utenfor hotellet, men midt i en bakgate. Da de spurte sjåføren om veien til
hotellet forsto han ikke hva de sa, og svarte dem på spansk mens han viftet dem av gårde og
pekte nedover gaten.

Før de gikk inn på bussen, fikk de opplyst at de måtte huske plassen de ble sluppet av på
siden det var her bussen ville komme å hente dem igjen ved avreise.

Uken gikk og da det nærmet seg 48 timer før avreise, gikk de til resepsjonen for å finne ut når
de skulle bli hentet av bussen. De hadde fått opplyst på forhånd at det 48 timer før avreise
ville bli sendt en fax til hotellet med opplysninger om når bussen kom for å hente dem.
Resepsjonen hadde ikke fått noen fax.

Jentene kontaktet resepsjonen flere ganger, men fikk fortsatt det samme svaret.

Jentene tok med seg all nødvendige informasjonen ned til resepsjonen og viste det til dem
for å høre om de kunne får hjelp. De i resepsjonen ringte til transportselskapet, men fikk ikke
noe svar og beskjed om å ringe igjen neste morgen (avreisedagen). Neste dag fikk jenten
beskjed av resepsjonen om at det ikke kom noen buss, og at det ikke skulle gå noen busser i
den retningen denne dagen.

Hotellet bestilte da en taxi som skulle ta jentene til flyplassen.

De ankom flyplassen tre timer før avreise. Taxien kostet 105 euro.

Det viste seg at jentene var kommet til feil flyplass. Det var ikke tid til å komme seg til rett
flyplass. Jentene forsøkte å ringe reiseselskapet, men ble bare brutt.

De måtte til slutt kjøpe billetter med Norwegian. Jentene ble påført ekstra utgifter. Utgiftene
kreves erstattet. Klager peker på at bakgrunnen for problemene var at Solfaktor ikke stilte opp
med bussen, eller meldte bussens ankomsttid som lovet på nettsiden. Jentene fikk hjelp av
resepsjonen og ringte alle de oppgitte nr på solfaktorpluss og nr oppgitt på dokumentene fra
transfer voucher.

Solfaktorpluss har i det vesentlige anført:

Fax ble sendt til hotellet for å bekrefte henting med buss den 27. juni kl 11.50 for fire
personer. Man informerte også om møtestedet. Bussen var på plass reisedagen. De to andre
gjestene, som reiste med samme fly, møtte opp.

Busselskapet har to telefonnummer en kan ringe. Ett av disse er bemannet døgnet rundt.
Klagers datter burde ha ringt dette.

Solfaktor har akseptert å dekke kostnadene til taxi til flyplassen, men mener at kunden selv er
ansvarlig for å formidle til sjåfør hvilken flyplass.

Solfaktor kan ikke være ansvarlig for at taxisjåføren har kjørt til feil flyplass.

Nemnda bemerker:

Det er uklart for nemnda hvorfor klagers datter ikke fikk opplysninger om bussavgangen.
Det synes underlig av verken datteren eller resepsjonen lyktes å komme i kontakt med
busselskapet. Nemnda konstaterer at to andre reisende kom med bussen, men det foreligger
ingen opplysninger om hvorledes disse ble kjent med dette.

Nemnda finner det etter omstendighetene ikke nødvendig å ta stilling til hvem som lastes for
at klagers datter ikke fikk beskjed om bussavgangen.

Klagers datter valgte å ta taxi til flyplassen. Solfaktorpluss har dekket utgiftene til taxien.

Av en eller annen grunn kjørte taxien til feil flyplass. Etter nemndas vurdering kan ikke
Solfaktorpluss være ansvarig for dette eller for de følgene det medførte.

Selv om Solfaktorpluss eller noen Solfaktor pluss svarer for kunne bebreides for at
informasjon om bussavgang ikke ble gitt, er nemnda av den oppfatning at det er en helt
upåregnelig følge av dette at taxisjåføren kjører til feil flyplass.

Nemnda viser i denne forbindelse også til at flyplassens navn står på reisebeviset/billetten.

Nemnda finner etter dette ikke å kunne anbefale at klager gis medhold.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Anne-Haugen-Flermoe, Forbrukerrådet

Anne Edvardsen, Ving Norge AS

Vigdis Fiske, Amisol AS