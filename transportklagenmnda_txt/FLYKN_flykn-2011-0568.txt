Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
03.05.2012

Saksnummer
568/11F

Tjenesteyter
Air France

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Paris med AF2375, og videre til Santiago de Chile den 24.
oktober 2011. AF2375 ble kansellert som følge av bird strike.

Klager ble innlosjert på hotell og booket om til dagen etter.

Klager mistet sin videreforbindelse fra Santiago de Chile til Puerto Montt og måtte kjøpe ny
billett til ca. kroner 1 000. Klager ble 24 timer forsinket.

Klager krever standarderstatning i henhold til EU forordning 261/2004, samt erstatning for ny
billett ca. kroner 1 000.

Air France har i det vesentlige anført:

AF2375 ble kansellert som følge av bird strike. Den tekniske feilen ble oppdaget på en
rutinekontroll. Det vises til teknisk rapport.

Den uforutsette hendelsen var ekstraordinær og utenfor Air France kontroll. På grunnlag
av dette er kanselleringen derfor ikke kompensasjonsberettiget i henhold til EU forordning
261/2004.

Klager ble innlosjert på hotell og booket om til dagen etter.

Klagers kontrakt med Air France ble avsluttet i Santiago de Chile. Air France er derfor ikke
ansvarlig for klagers videreforbindelser til Puerto Montt.

Air France kan dessverre ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet skade på flyet etter kollisjon med fugl.

Saken er forelagt Luftfartstilsynets tekniske avdeling, som har avgitt uttalelse den 9. januar
2012.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning.

Klager kom frem til bestemmelsesstedet om lag 24 timer forsinket. Forsinkelsen gir ikke
rett til erstatning. Nemnda viser til at forsinkelsen skyldtes en ekstraordinær omstendighet
som ikke kunne vært unngått selv om alle rimelige tiltak var truffet. Det foreligger heller ikke
opplysninger som tilsier at forsinkelsen kunne blitt redusert.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines