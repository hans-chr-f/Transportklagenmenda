Vedtak i Transportklagenemnda - Fly

Sammendrag

Krav om refusjon av utgifter til nye flybilletter, mat og
ubenyttet hotellovernatting ved nektet innreise til Tyrkia.

Dato
23.11.2018

Saksnummer
2018-01191

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1260 fra Oslo lufthavn (OSL) til Antalya
(AYT) 29. mars 2018. Han hadde bestilt flybilletter for seg selv og sin familie på ferie. Ved
innsjekking ble klager informert om at passet hans hadde kortere gyldighet enn seks
måneder fra avreisedagen. Klager fortalte den ansatte hos Norwegian at han hadde
tyrkisk statsborgerskap og viste frem sin tyrkiske ID. Dette ble ikke godkjent, og klager
måtte skaffe nødpass hos politiet. Dette hadde han imidlertid ikke mulighet til da han har
tyrkisk statsborgerskap. Politiet mente imidlertid at det ikke burde være noe problem for
klager å reise. 

Klager gikk så tilbake til Norwegians skranke. Han anfører at ingen av de tre
representantene fra Norwegian var særlig behjelpelige. Det eneste forslaget de hadde
var at klagers kone skulle reise alene med deres barn. 

Klager har forklart for nemnda at han forstår hvor viktig det er å følge regler for pass.
Han anfører at han visste alt om reglene. Han hadde imidlertid snakket med politiet Oslo
som sa at dette ikke ville være noe problem, all den tid klager var tyrkisk statsborger. Det
samme mente den tyrkiske ambassaden. 

Klagers kone og datter reiste til slutt på egen hånd. Klager fant en ny billett med Turkish
Airlines. Han pådro seg dermed utgifter til ny flybillett (kroner 2 491), tap av en dags
opphold på hotell (kroner 2 000) og matutgifter (kroner 1 500), og har fremsatt krav om
refusjon av disse utgiftene.

Tjenesteyterne har i det vesentlige anført
Klager skulle reise med Norwegians flyvning DY1260 fra Oslo til Antalya 29. mars 2018,
og ble nektet innreise da han møtte til innsjekking med pass med gyldighetstid som
var mindre enn seks måneder. Tyrkiske myndigheter krever at passet, uansett om det
er ordinært pass eller nødpass, må ha en gyldighetstid på minst seks måneder fra
innreisedato til Tyrkia. Den reisende er selv ansvarlig for å sjekke at passet er gyldig
innenfor de bestemmelsene som landet har satt. 

I henhold til Norwegians vilkår er den reisende forpliktet til å fremskaffe alle nødvendige
reisedokumenter og etterfølge lover, forskrifter og øvrige bestemmelser knyttet il land
man reiser fra eller til. Den reisende er selv ansvarlig for de konsekvenser som skulle
oppstå dersom man ikke har tilstrekkelige dokumenter. Norwegian forbeholder seg
retten til å nekte befordring dersom gjeldende regler ikke overholdes eller dersom
dokumentene ikke ser ut til å være i orden. 

Norwegian avviser på dette grunnlag klagers krav i sin helhet.

Nemnda bemerker

Klager skulle reise med Norwegians flyvning DY1260 fra Oslo til Antalya 29. mars 2018,
og ble nektet innreise da han møtte til innsjekking med pass med gyldighetstid som var
mindre enn seks måneder. 

Tyrkiske myndigheter krever at den reisendes pass må være gyldig i minst 150 dager fra
ankomstdato. Det følger av Norwegians reisevilkår at det er den reisende som selv er
ansvarlig for å følge disse reglene. Det følger også av vilkårene at Norwegian kan nekte
befordring av passasjerer som ikke har reisedokumenter som er i tråd med de krav som
stilles av andre lands myndigheter. Det er tyrkiske myndigheter som har stilt kravene om
passgyldighet. Nemnda kan derfor ikke se at Norwegian kan klandres for den situasjonen
som klager kom i.

Klager har anført at det ville være tilstrekkelig å fremvise tyrkisk ID-kort fordi han er
tyrkisk statsborger. Nemnda kan ikke se at klager har dokumentert at det ville være
tilstrekkelig å kun fremlegge ID-kort.

Vedtak

Transportklagenemnda - fly anbefaler ikke at klager gis medhold.