Vedtak i Transportklagenemnda - Fly

Sammendrag

Krav om full refusjon av billetter grunnet
kansellering som følge av covid-19 pandemien.

Dato
20.08.2021

Saksnummer
2020-03690

Tjenesteytere
Kiwi.com
SAS
Ryanair

Klager har i det vesentlige anført

Klager hadde bestilt flybilletter hos Kiwi.com med SAS fra Bodø til København via Oslo
den 20. juni 2020, og videre samme dag med Ryanair fra København til Budapest.
Separate billetter. Pris SAS billett kroner 1 662,66 SAS + DKK 260,08 for Ryanair-billetten.  

Rundt den 17. mai ble klager informert om at flyvningene var kansellerte. 

Klager krever full refusjon i form av penger, men mottar kun tilbud om voucher fra
Kiwi.com.

Tjenesteyterne har i det vesentlige anført
Kiwi.com har ikke avgitt uttalelse til nemnda. Til klager har reisebyrået i det vesentlige
anført:

Reiselivsbransjen har møtt på store utfordringer som følge av covid-19 pandemien.
Kiwi.com har besluttet å gi passasjerer refusjon i form av vouchere som er gyldige i 24
måneder. Det er dessverre ikke mulig å omgjøre vouchere som allerede er utstedt til
refusjon i form av penger. Dersom klager ønsker refusjon  form av penger, må han gå
direkte til flyselskapene. 

SAS har i det vesentlige anført:

SAS har refundert klagers billett til Kiwi.com den 5. november 2020. Det er reisebyrået
som er ansvarlig i å refundere passasjerene. 

Ryanair har i det vesentlige anført:

Ryanair har refundert klagers billett til Kiwi.com den 4. februar 2021.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk klager beskjed om kanselleringen i midten av mai,
mer enn to uker før avgang. Klager har etter dette ikke krav på standarderstatning. Dette
er heller ikke krevet. 

Klager krever full refusjon av sine billetter. 

Flyselskapene hevder at de har refundert klagers flybilletter via reisebyrå. Kiwi.com tilbyr
kun klager refusjon i form av vouchere.  

Etter forordningens artikkel 8 gir kansellering passasjeren rett til refusjon av billettprisen
eller omruting under sammenlignbare betingelser ved første anledning, eller på et
senere tidspunkt etter passasjerens valg. Dersom passasjeren har valgt refusjon av
billettene så skal dette skje innen 7 dager. Refusjon i form av vouchere er akseptabelt
dersom passasjeren har valgt dette. I dette tilfellet har klager ikke akseptert voucher, og
klager har derfor krav på refusjon av hele billettprisen i penger. 

Det følger av EU-forordning 261/2004 artikkel 5 nr. 1 at det ved kansellering er
det "transporterende luftfartsselskapet" som skal tilby assistanse etter artikkel 8,
altså omruting eller refusjon. Flyselskapene er etter forordningen ansvarlig overfor
passasjeren direkte. 

Nemnda mener at det er SAS og Ryanair som må refundere klagers billettutgifter direkte
til klager.  Dette gjelder selv om flyselskapene har refundert til reisebyrået. Flyselskapene
er ikke forhindret fra å kreve regress fra Kiwi.com.

Vedtak

Transportklagenemnda anbefaler at SAS og Ryanair refunderer de ubenyttede
flybillettene direkte til klager.