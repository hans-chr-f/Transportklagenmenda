Vedtak i Transportklagenemnda - Fly

Sammendrag

Krav om erstatning for tapt bagasje.

Dato
03.03.2020

Saksnummer
2018-03896

Tjenesteytere
Emirates
Flydubai

Klager har i det vesentlige anført

Klager reiste med Emirates' flyvning EK160 fra Oslo lufthavn (OSL) til Dubai (DXB) 29. juni
2018, og videre til Kabul (KBL) med FlyDubais flyvning FZ301 tidlig neste morgen. Ved
ankomst til Kabul mottok ikke klager en av koffertene han hadde sendt.

Klager måtte bo på hotell i Kabul i en uke i håp om at kofferten ville komme. Klager
henvendte seg til både Emirates og FlyDubai, og han fylte ut et skjema med informasjon
over alt innholdet i kofferten. 

På bakgrunn av det ovennevnte har klager fremsatt krav om erstatning for innholdet i
bagasjen, samt refusjon av utgifter til taxi og hotellovernatting mens klager ventet på
kofferten.

Tjenesteyterne har i det vesentlige anført
Flyselskapene Emirates og FlyDubai har kommet med tilsvar i saken. 

• Emirates har anført at klager reiste med Emirates fra Oslo til Dubai og videre til Kabul
med FlyDubai. Av de tre innsjekkede kolliene med bagasje, var det kun to som ankom
klagers destinasjon. Et bagasjekrav ble fremsatt mot FlyDubai, og klager kontaktet
Emirates for å gå videre med saken. 

I henhold til Montrealkonvensjonen er det flyselskapet som er transporterende selskap
på siste del av reisen som vil behandle krav om forsvunnet bagasje. I dette tilfellet
er dette FlyDubai. Emirates har på denne bakgrunn avvist klagers krav, og henvist til
FlyDubai. 

• FlyDubai har vist til at selskapet mottok saken etter at bagasjen var savnet i 21 dager,
da den anses som tapt etter dette tidspunktet. Videre følger det av selskapets vilkår at
deres ansvar for tapt bagasje begrenser seg til 350 amerikanske dollar i kontanter eller
400 dollar i en voucher fra FlyDubai pr. kolli. FlyDubai har avvist klagers krav.

Nemnda bemerker

Fraktfører er ansvarlig for tap som følge av at innskrevet reisegods går tapt, såfremt det
er inntruffet om bord på luftfartøy eller mens godset var i fraktførers varetekt.

Det er ikke bestridt at klagers koffert aldri kom frem til Kabul. På hvilket tidspunkt bagen
forsvant, er uklart.

Nemnda mener at begge flyselskaper regnes som fraktførere, jf. luftfartsloven § 10-32.
Kravet kan rettes mot begge. Det vises videre til Montrealkonvensjonen artikkel 36 nr.
3, der det fremgår at krav kan reises mot både første og siste fraktfører, og at begge
fraktførere er solidarisk ansvarlige for tapet.

Nemnda mener at begge flyselskap er solidarisk ansvarlige for klagers tap. Fraktfører
har ikke anledning til å fraskrive seg ansvaret i sine vilkår, jf. luftfartsloven § 10-22 /
Montrealkonvensjonen artikkel 26.

Klager har ikke oppstilt et samlet krav i klagen, men har fremlagt en rekke kvitteringer.
Nemnda fastsetter etter dette erstatningen til kroner 6163.

Vedtak

Transportklagenemnda - fly anbefaler at Emirates og FlyDubai betaler til klager kroner
6163 for tapt bagasje.