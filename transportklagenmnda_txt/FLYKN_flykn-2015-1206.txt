Vedtak i Transportklagenemnda - Fly

Sammendrag

Krav om erstatning for ødelagt barnevogn.

Dato
12.07.2016

Saksnummer
1206/15F

Tjenesteyter
Norwegian Air Shuttle ASA

Klager har i det vesentlige anført:

Klager reiste fra Oslo til Haugesund 28. august 2015 kl. 16:30 med DY191 og retur fra
Haugesund til Oslo 30. august 2015 kl. 17:55 med DY191. På returen ble klagers barnevogn
skadet.

Klager mener de ikke hadde noen skyld at barnevognen ble skadet og at spesialbagasje må
håndteres på spesiell og forsiktig måte.

Klager krever at Norwegian dekker utgifter for reparasjon av ødelagt barnevogn.

Det vises for øvrig til klagers brev.

Norwegian har i det vesentlige anført:

Det er ikke alt gods som er egnet for flytransport uten tilstrekkelig emballasje. Innsjekket
bagasje må pakkes på en slik måte at det tåler normal bagasjehåndtering, som innebærer
den belastning bagasjebåndet og lignende på flyplassen innebærer, samt at det må pakkes
for å tåle belastningen det er å dele lasterom med noen ganger 50-100 andre kolli. Flyet
skal ta av og lande og det vil være noe bevegelse i godset om bord. Norwegian har erfaring
med at barnevogner tåler dette dårlig, uten annen beskyttelse. Norwegian mener skaden
kunne vært unngått om vognen hadde vært tilstrekkelig emballert. Klagers barnevogn var kun
pakket i plast. På mange flyplasser så tilbys det poser til barnevogner disse er ikke egnet for
beskyttelse av vognene, kun for å beskytte annen bagasje mot søl fra hjulene.

Norwegian har derfor besluttet å informere passasjerer om dette i sin reiseinformasjon, hvor
de anbefaler at barnevogner pakkes i harde emballasjer som Airshells eller PramPack for å
unngå skader. Det henvises for øvrig til reiseinformasjonen, samt vilkår for reisen som er
forankret i Lov om luftfart hvor det beskrives fraktførerens ansvar for reisegods.

Reisen til klager ble bestilt på internett og før bestillingen ble fullført må det bekreftes å ha
lest og godtatt vilkårene for reisen, og produktet som er kjøpt. Norwegian mener de ikke kan
lastes for klagers egen uaktsomhet, ved og ikke pakke inn barnevognen med tilstrekkelig
beskyttelse.

Norwegian kan ikke imøtekomme klagers krav.

Det vises for øvrig til Norwegian sitt brev.

Nemnda bemerker:

Nemnda legger på bakgrunn av de foreliggende opplysninger til grunn at barnevognen ble
skadet under flytransporten.

Norwegian er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Transportklagenemnda-fly har behandlet flere klager mot Norwegian med krav om erstatning
for skade på barnevogn under flytransport. Nemnda har ikke mottatt tilsvarende klager mot
andre flyselskap.

Nemnda har ved vurderingen av disse sakene gjennomgående delt seg i et flertall og et
mindretall, der flertallet, lederen og forbrukernes representanter har vært av den oppfatning
at Norwegian er ansvarlig for skadene, mens mindretallet, flyselskapenes representanter, har
vært av den oppfatning at Norwegian ikke er ansvarlig med mindre vognen er pakket i harde
emballasje. Sak 245/10 F [ FLYKN-2010-245 ] er illustrerende for uenigheten mellom flertallet
og mindretallet. Saken er vedlagt.

Nemnda har vurdert partenes anførsler i denne saken, og finner ikke grunnlag for å avvike
tidligere avgjørelser. Flertallet bemerker imidlertid at barnevognemballasje, som PramPac,
Airshells o.l., har blitt vesentlig lettere tilgjengelig og kjent enn det var i 2010, og at det således
må kunne forventes at flere tar denne type emballasje i bruk. Slik Norwegians regler er
utformet, pålegges imidlertid ikke slik emballasje benyttet, det er kun en anbefaling. Nemnda
mottar videre kun barnevognsaker fra Norwegian, men flertallet ser ikke bort fra at dette i en
viss utstrekning kan ha sammenheng med at andre selskap ikke anser nemndsbehandling
som formålstjenlig sett hen til nemndas praksis.

Klager har opplyst at det vil koste 2&nbsp;000 kroner å reparere vognen. Norwegian har
ikke bestridt dette, og flertallet legger klagers opplysninger til grunn. Flertallet anbefaler at
Norwegian erstatter klagers tap.

Nemndas mindretall, flyselskapenes representanter, er av den oppfatning at klager ikke har
rett til erstatning da vognen ikke var pakket forsvarlig.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at Norwegian utbetaler er erstatning på 2&nbsp;000
kroner.

Vedtaket var enstemmig.