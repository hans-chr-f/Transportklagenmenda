Vedtak i Transportklagenemnda
- Kollektivreiser

Sammendrag

Frafall av ilagt gebyr som følge av manglende gyldig billett i kontrollsone.

Dato
19.12.2017

Saksnummer
2017-01554

Tjenesteytere
Ruter

Klager har i det vesentlige anført

Klagers representant har fremsatt en klage på vegne av sitt barnebarn på 15 år. 

Den 10. april gikk barnebarnet inn på Majorstuen stasjon for å reise hjem, til Ullevål
Stadion. Hun oppdaget fort at hun ikke hadde validert billetten sin ved inngangen, og
gikk tilbake for å gjøre dette. Hun ble da stanset av en kontrollør og ilagt bot på kr. 950.
Ingen reise var påbegynt. 

Det hevdes fra Ruter at man må ha gyldig billett for å gå inn på stasjonen. Selv har
klagers representant aldri lagt merke til noe skilt som sier at man må ha gyldig billett for
å gå inn på stasjonen. Barnebarnet sier det samme. Ved svært mange stasjoner, bl.a.
Ullevål stadion - som var klagers mål - validerer man reisekortet på selve stasjonen, eller
man bruker telefon / Ruters app. 

Det fremgår av forskriftens punkt 3b) at "man må ha gyldig billett ved påstigning på et
transportmiddel eller ved inntreden i en kontrollsone." Order "eller" kan her like gjerne
oppfattes som et valg - enten / eller. Og hvordan vet den reisende om hva som er en
kontrollsone - utenom selve transportmiddelet ?

Reisen var ikke på begynt og klager hadde til hensikt å betale. Dette ble fortalt
kontrolløren, som ikke ville høre og var i tillegg lite vennlig. En slik behandling av ungdom
som hadde de ærligste hensikter, er sterkt kritikkverdig. Særlig når man tar i betraktning
at hadde hun betalt med appen, ville intet skjedd. Det er kanskje lett å angripe en 15-
åring?

Klagers representant viser ytterligere til at man i pressen har lest om voksne folk og
kjente politikere som har sluppet unna gebyr, til tross for at de har glemt å betale og
heller ikke var obs på at de har glemt det. Barnebarnet hadde snudd for å gå tilbake
for å validere kortet sitt da hun ble stanset. Intensjonen var nettopp å betale. Hennes
handlemåte kan karakteriseres som uaktsom, men så fort hun ble klar over det, gjorde
hun sitt ytterste for å rette den opp, men ble hindret av kontrolløren. 

Klager hadde et "impulskort" som hun har fått i forbindelse med ekstraundervisningen
ved Foss VGS (hun er selv elev ved Nordberg ungdomsskole).

På bakgrunn av overnevnte krever klagers representant at gebyret frafalles.

Tjenesteyterne har i det vesentlige anført
Ruter viser til henvendelse fra klagers representant, angående gebyret som hennes
barnebarn ble ilagt på Majorstuen T-banestasjon.
Kontrollen var en såkalt ut-kontroll. Det vil si at det er de som forlater stasjonen som
blir kontrollert. Klager kunne ikke fremvise gyldig billett og ble dermed ilagt et gebyr for
dette.

I Ruters reisevilkår så står det at billetten må være gyldig før man passerer
kontrollsonene på T-banen. På Majorstuen T-banestasjon kan man ikke gå inn på
stasjonen uten å passere kortleserne som står i sperreportene. Over disse er det skilt
som sier at du ikke kan passere uten gyldig billett. Ruter viser til vedlagt bilde av skilt som
viser start for kontrollsone, på Majorstuen. 

På bakgrunn av dette ser Ruter ingen grunn til å endre sitt standpunkt i saken. Gebyret
opprettholdes.

Nemnda bemerker

Det fremgår av Ruters transportvilkår punkt 3 at den reisende plikter å ha gyldig billett
før ombordstigning eller før passering av kontrollsoner. 

Det følger videre av punkt 6.3 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager kunne ved en såkalt utkontroll på Majorstua T-bane stasjon den 10 april 2017 ikke
vise gyldig billett. Vilkårene for å ilegge gebyr var således til stede. 

Klager hevder at hun hadde glemt å aktivere reisekortet sitt og var på vei  tilbake til
billettautomaten for å aktivere kortet.

Nemnda viser til at kontrollsonen er tydelig markert på Majorstua stasjon samt at man
må ha gyldig billett i kontrollsonen. Klager hadde glemt å aktivere reisekortet og er
nærmest til å bære risikoen for konsekvensene. 

Nemnda har forståelse for at reaksjonen kan oppleves streng. 
Av hensyn til reiseforetakene er det imidlertid nødvendig å ha en konsekvent praksis da
det er ulike årsaker til at reisende ikke kan vise billett. 

Nemnda kan ikke se at det er grunnlag for å anbefale at gebyret frafalles. 

Nemnda er kjent med at kontrollørene utøver et visst skjønn ved ileggelse av gebyrer,
men finner av prinsipielle grunner ikke å kunne vurdere skjønnsutøvelsen i det enkelte
tilfelle.

Vedtak

Transportklagenemnda Kollektivtransport finner ikke å kunne anbefale at klager gis
medhold.