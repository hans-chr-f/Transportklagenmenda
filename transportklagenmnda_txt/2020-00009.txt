Vedtak i Transportklagenemnda - Fly

Sammendrag

Krav om refusjon av billettkostnader og nye billetter ved forsinkelse.

Dato
14.09.2020

Saksnummer
2020-00009

Tjenesteytere
Norwegian Air Shuttle

Klager har i det vesentlige anført

Klager (2 passasjerer) skulle reise med Norwegian fra Ålesund, via Oslo til Budapest 13.
september 2019. Klager mottok SMS 13. september ca klokken 05.00 om at flyvningen
DY401 fra Ålesund til Oslo klokka 07.00 var forsinket. Ny estimert avgang var klokka
08.25.  Videreforbindelsen fra Oslo til Budapest hadde avgang klokka 09.00. For å rekke
videreforbindelsen bestilte klager nye billetter fra SAS med avgang klokken 06.55,
ankomst i Oslo klokka 07.50. 

Klager krever refusjon av billettkostnaden fra Norwegian mellom Ålesund og Oslo, samt
kostnader til nye billetter fra Ålesund til Oslo med SAS, kr 5248.

Tjenesteyterne har i det vesentlige anført
Total forsinkelse på flyvningen DY401 fra Ålesund til Oslo var 1 time og 7 minutter. Klager
ble informert om forsinkelsen via SMS. Norwegian opplyser at klager ikke tok kontakt
med Norwegian før det ble kjøpt nye billetter med SAS. Det er vist til at loggen ikke viser
noe kontakt fra klageren. Norwegian anfører at de ikke er ansvarlig for påløpte kostnader
for ombooking når klager er blitt informert om forsinkelsen og sine rettigheter, og de på
eget initiativ kjøper nye billetter uten å først ta kontakt med Norwegian.  Norwegian viser
til at de i et slikt tilfelle ikke har mulighet til å tilby assistanse til passasjeren, og at klager
selv må dekke kostnadene til ny billett.

Klager reiste med Norwegian på flyvning D8346 i samme booking mellom Oslo og
Budapest uten forsinkelse. Det er derfor ikke grunnlag for standardkompensasjon.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Nemnda legger til grunn at DY401 fra Ålesund til Oslo ble forsinket 1 time og 7 minutter,
og at klager på eget initiativ kjøpte ny billett med annet selskap på strekningen for ikke å
miste sin videreforbindelse til Budapest. Klager hadde gjennomgående billett fra Ålesund
til Budapest.

Klager reiste ikke på flyvningen som var forsinket, og han ankom endelig
bestemmelsessted i henhold til rutetabellen. 

Dersom klager hadde reist med DY401 ville han ha mistet sin videreforbindelse med
D8346 med avgang kl 09.00, og han hadde hatt krav på forpleining og ombooking av
Norwegian Air Shuttle, jf. forordningens artikkel 8 1 b). Klager tok imidlertid ikke kontakt
med flyselskapet for å gi det mulighet til å hjelpe klager. 

Nemnda kan etter dette ikke se at klager har krav på refusjon av nye billetter mellom
Ålesund og Oslo.

Vedtak

Transportklagenemnda-fly anbefaler ikke at klager gis medhold.