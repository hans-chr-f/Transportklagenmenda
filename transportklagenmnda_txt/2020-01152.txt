Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
24.08.2020

Saksnummer
2020-01152

Tjenesteytere
AtB AS

Klager har i det vesentlige anført

Klager har vist til at hun ble ilagt gebyr 03. februar 2020 for å ikke ha validert
periodebilletten hun kjøpte 31. januar 2020. Klager viser til AtBs sider hvor det fremgår
at man kan validere periodebilletten om bord på bussene som har kortleser ved å lese av
busskortet på en av disse. Klager anfører at hun gjorde dette på nattbussen kl. 02:05 den
02. februar 2020, og at hun har fått bekreftet fra AtB at dette ble registrert i systemet.
Periodebilletten ble ikke validert fordi kortet ble holdt mot kortleseren noen sekunder for
lite, slik at periodebilletten kun ble lastet ned på kortet, men ikke validert.

Klager anfører at gebyret må refunderes da det ikke står hverken på nettsidene,
mobilappen eller noen andre steder tilgjengelig for klager hvor mange sekunder hun
må holde kortet mot kortleseren for å få validert periodebilletten. Denne informasjonen
ble først sendt til klager etter at klager hadde sendt inn sin klage til AtB. Klager anfører
at AtB ikke kan ilegge henne gebyr for å ha gjort noe feil, når det de har skrevet som
fremgangsmåte på sine nettsider er manglende for å kunne gjøre det riktig. 

Klager krever at AtB frafaller gebyret.

Tjenesteyterne har i det vesentlige anført
AtB har vist til at klager ble ilagt gebyr den 03. februar 2020 fordi hun ikke kunne
fremvise gyldig billett da periodekortet hennes ikke var aktivert. AtB viser til at klager har
oppgitt at hun fikk bekreftet av AtB at hun prøvde å aktivere billetten på nattbussen kl.
02:05 den 02. februar 2020. Arkiveringsprosessen ble ikke fullført og periodebillettens
dager hadde ikke startet å løpe. AtB anfører at det er kundens ansvar å påse at
periodebilletten faktisk blir aktivert ved at kortleseren lager en lyd, og en beskjed
kommer til syne på skjermen. For å være sikker på at kortet er aktivert, må det sjekkes
på kortleseren om hvor mange dager som gjenstår på billetten. Kortleserens skjerm
viser status på om billetten er aktivert eller ikke. Dersom man ikke velger å følge
veiledningen som kommer frem på kortleseren, ga AtB i sin første klage informasjonen
om alternativet, som er å holde kortet inntil maskinen i 3 sekunder for at periodebilletten
skal aktiveres. AtB viser til at kunden alltid må være sikker på at periodebilletten er gyldig
før ombordstigning på bussen.

AtB krever at gebyret opprettholdes.

Nemnda bemerker

Klager ble ilagt gebyr på bussen den 03. februar 2020 fordi hun ikke hadde aktivert sitt
periodekort.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
6.2 følger det at det skal ilegges tilleggsavgift dersom den reisende ikke kan vise gyldig
billett. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Ved første gangs avlesning ble billetten lastet ned, mens det kreves at det foretas en
ytterligere eller lengre scanning for å validere billetten. Klager hadde dermed ikke gyldig
billett, og det var grunnlag for å ilegge gebyr. 

Nemnda bemerker imidlertid at den ved tidligere saker,jf. bl.a. 2020-1081, har vært noe
i tvil, da det ikke fremgår klart av informasjon til kundene om at aktivering må skje på
angitte måte. Dette burde ha vært kommunisert tydeligere.

Vedtak

Transportklagenemnda Kollektivtransport finner ikke å kunne anbefale at klager gis
medhold.