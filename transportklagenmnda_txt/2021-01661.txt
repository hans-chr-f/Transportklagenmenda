Vedtak i Transportklagenemnda
- Kollektivreiser

Sammendrag

Krav om refusjon av ubrukte reiser i periodekort. Reiser
med buss kan ikke gjennomføres pga. pandemien.

Dato
10.02.2022

Saksnummer
2021-01661

Tjenesteytere
Vy Buss AS

Klager har i det vesentlige anført

Klager hadde planlagt og bestilt noen reiser før pandemien, og kom frem til at et kjøpt
av en periodebillett med 10 rabatterte reiser var en god ide. Da pandemien kom og
klager måtte avbestille alle sine reiser våren 2019 og ut året, ble periodekortet lite
hensiktsmessig. 

Klager tok kontakt med Vy Buss, som opplyste at gyldighetsperioden ville bli forlenget.
Sommeren 2020 var første mulighet til å benytte reisekortet, men da fikk ikke
flybussene. 

Klager har tatt kontakt med VY Buss for å få refundert tilgodehavende på reisekortet,
men selskapet sier nei. Istedenfor har selskapet utvidet gyldighetsperiodet til midten av
desember, med tilbud om å få det tilgodehavende som en verdikode som kan benyttes
på alle Vy sine busser, med gyldig i ytterligere 3 måneder.

I mellomtiden har det oppstått sykdom med flynekt fra lege, hvilket innebærer at det ikke
er mulig å benytte seg av hverken periodebillett eller verdikode. Dette er formidlet til Vy
Buss' kundesenter, men de holder på sitt og nekter å refundere periodekortet. 

Klager finner dette meget urimelig og mener at denne avgjørelsen ikke er i henhold til
god kundeservice. 

Klager krever at Vy Buss AS refunderer periodekortet.

Tjenesteyterne har i det vesentlige anført

Ett klippekort er gyldig i 12 måneder fra kjøpsdato. Kjøpsdato for det aktuelle kortet
er 02.01.2020. Her har det blitt gjort rom for endringer i vanlig praksis og utvidet
utløpsdatoen. Kortets aktiveringsdato er 22.01.2020 med utløpsdato 22.01.2021. Her har
utløpsdatoen blitt forlenget 3 ganger og er nå gyldig til 31.12.2021. Eier av klippekortet
har på bakgrunn av dette, ikke krav på refusjon av restverdien.

Videre kan ikke resterende klipp overføres til en annen kundeprofil. Resterende klipp
kan der imot benyttes av andre ved at eier av klippekortet reservere plass på vegne av
en som har anledning til å reise. Billetten kan da overføres ved at eier av klippekortet
videresender billetten på e-post til den reisende.

Nemnda bemerker

Klager har fremsatt krav om refusjon av ubenyttet periodebillett. 

Det følger av Vys Reisevilkår punkt 1.1 at "Ubenyttet billett (f.eks enkeltbillett,
returbillett, periodebillett eller annen flerreisebillett) refunderes ikke. [...] Det er kun
avbestillingsforsikring som gir rett på kansellering med refusjon." Det er videre opplyst
under punkt 1.2 at eventuelle beløp passasjeren har til gode er gyldig i ett år fra
utstedelsesdato. 

Klager har følgelig ikke krav på refusjon av refusjon av periodebilletten. Nemnda har
merket seg at Vy Buss har gått bort fra vanlig praksis og forlenget klagers periodebillett
tre ganger, samt at det er de resterende klipp kan refunderes i form av en verdikode.
Nemnda kan ikke se at klager har krav på refusjon av billettene på annet grunnlag.

Vedtak

Transportklagenemnda anbefaler ikke at klager gis medhold.