Vedtak i Transportklagenemnda - Fly

Sammendrag

Krav om erstatning i henhold til EU-forordning 261/2004 grunnet kansellering.

Dato
17.11.2021

Saksnummer
2021-00735

Tjenesteytere
SAS

Klager har i det vesentlige anført

Klager skulle reise fra Oslo til Bardufoss den 4. februar 2021 med SK393 kl. 14:45. Den
27. januar 2021 fikk klager en e-post om ruteendring, ble rutet om samme dag til kl.
09:00. 

Da klager er ukependler så har disse timene mye å si for han sin arbeidsdag og
arbeidsgiver. 

Klager krever erstatning i henhold til EU-forordning 261/2004.

Tjenesteyterne har i det vesentlige anført
SAS har anført at kravet fra klager knytter seg til reise som fant sted den 4. februar fra
Oslo til Bardufoss. Krav om standarderstatning i henhold til EU-forordning 261/2004 og i
tillegg kreves erstatning eller refusjon på annet grunnlag.

Det følger av EU-forordning 261/2004 artikkel 5 at dersom en flyvning innstilles kan
passasjeren bant annet ha rett på erstatning etter artikkel 7. Prinsippet som begrunner
retten til en slik erstatning er at den skal betales til passasjerer som ikke er informert
om kansellering i god nok tid i forveien. SAS viser til vedlagt dokumentasjon (klagers
bookingshistorikk) at den opprinnelige flyvningen ble kansellert og erstattet med nytt
SK-nummer og nytt avreisetidspunkt. Det anføres at klager ikke ble informert om
kanselleringen etter de tidsfrister som artikkel 5.1 bokstav c oppstiller og utgangspunktet
er dermed at klager har rett på kompensasjon etter forordningen. 

SAS legger til at det følger av artikkel 5.3, at luftfartsselskapet ikke blir ansvarlig
for erstatning etter artikkel 7 dersom det kan «godtgjøre at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet». 

Det vises også i denne sammenhengen til dokumentasjon som er vedlagt der det
fremgår at flyvningen er kansellert på grunn av covid-19 pandemien da den befinner seg
på listen over slike kansellerte flyvninger. Det anføres at fly som er kansellert på grunn
av covid-19 pandemien ikke utløser erstatningsplikt da dette må være en ekstraordinær
omstendighet etter forordningen. 

Når det gjelder erstatning for tapt arbeidsinntekt, faller slike utgifter utenfor EU-
forordningen men reguleres i luftfartsloven. SAS kan ikke se at klager har sannsynliggjort
en tapt arbeidsinntekt som følge av kanselleringen. Dersom klager kan dokumentere et
slikt tap vil SAS ta stilling til kravet.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 jf. artikkel 7.

SAS har forklart at kanselleringen skyldes covid-19. Nemnda forstår fremlagt
dokumentasjon slik at kanselleringsårsaken er oppgitt å være nye restriksjoner i Norge.
Selskapet har imidlertid ikke forklart dette nærmere og har heller ikke forklart hvorfor
akkurat denne flyvningen ble rammet av restriksjoner, mens flyvningen klager ble
omrutet med gikk som normalt. Nemnda kan således ikke se at SAS har godtgjort at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet. Klager har dermed rett på standarderstatning.

Nemnda forstår det slik at klager i tillegg krever refusjon av tapt arbeidsinntekt som følge
av kanselleringen. I henhold til luftfartsloven § 10-20 er fraktføreren ansvarlig for tap
som følge av forsinkelse av passasjerer, med mindre det godtgjøres at alle forholdsregler
som med rimelighet kan kreves for å unngå tapet, er tatt, eller at dette ikke har vært
mulig. Nemnda kan ikke se at SAS har oppgitt årsaken til kanselleringen i tilsvaret eller
har fremlagt dokumentasjon som viser at klagers flyvning i dette tilfellet ble innstilt på
grunn av ekstraordinære omstendigheter. 

Klager hevder at han har tapt arbeidsinntekt på 2032 kroner. 

I henhold til artikkel 12 skal tapt arbeidsinntekt dekkes av standarderstatningen.
Standarderstatningen overstiger klagers tapte arbeidsinntekt. Klager har derfor uansett
ikke krav på ytterligere erstatning.

Klagers krav omfatter også et krav på forsinkelsesrenter. I medhold av
forsinkelsesrenteloven § 2 har klager krav på forsinkelsesrente fra 30 dager etter at han
sendte krav til SAS. Forsinkelsesrenter løper derfor fra 14. april 2021.

Vedtak

Transportklagenemnda anbefaler at SAS utbetaler 250 euro i standarderstatning til
klager med tillegg av forsinkelsesrenter fra 14. april 2021.