Vedtak i Transportklagenemnda - Fly

Sammendrag

Krav om refusjon av utgifter grunnet kanselleringer.

Dato
08.10.2019

Saksnummer
2018-02871

Tjenesteytere
Widerøe

Klager har i det vesentlige anført

Klagers flyvning med WF369 fra Aberdeen til Stavanger med avgang kl 16.10 ble
kansellert ved to anledninger, både den 24. juni og den 15. juli 2018. Klager skulle på
jobb i Nordsjøen ved begge tilfeller og ble påført tapt arbeidsinntekt.  

Klager har mottatt standarderstatning 250 euro for hver av hendelsene, men krever
også erstatning for 12 timers tapt arbeidsinntekt 5190,6 x 2, tilsammen kroner 10 381,2.
Videre krever hun refusjon av utgifter til barnepass, GBP 138,50 x 2, tilsammen GBP 277. 

Det vises for øvrig til klagers brev.

Tjenesteyterne har i det vesentlige anført
Widerøe beklager hendelsene og har utbetalt 250 euro til klager for hver av hendelsene.

Widerøe kan ikke imøtekomme klagers krav om refusjon av barnepass eller tapt
arbeidsfortjeneste, da dette er utenfor Widerøes ansvarsområde. 

Widerøe kan ikke imøtekomme klagers krav utover det som allerede er utbetalt.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Widerøe
har utbetalt 250 euro til klager for hver av hendelsene.

Klager har videre fremsatt krav om refusjon av utgifter til barnepass samt tapt
arbeidsfortjeneste. Hun har lagt frem en tariffavtale samt en utskrift av hva barnepass
koster. Ingen av dokumentene er signert eller stemplet av arbeidsgiver eller
barnepasser. Nemnda kan ikke se at klager har dokumentert sine tap, og kan ikke
anbefale at hun gis medhold utover det som allerede er utbetalt.

Vedtak

Transportklagenemnda - fly anbefaler ikke at klager gis medhold.