Vedtak i Transportklagenemnda - Fly

Sammendrag

Krav om erstatning som følge av kansellert reise.

Dato
23.06.2022

Saksnummer
2022-00208

Tjenesteytere
SAS

Klager har i det vesentlige anført

Klager hadde kjøpt billetter for tre personer hos Kiwi.com og skulle reise fra Tromsø til
Oslo kl. 06. 30 med Norwegian den 9. desember 2021. Videre skulle de reise med SAS fra
Oslo til Dublin kl. 10.30 og deretter med Ryanair fra Dublin til Las Palmas hvor de skulle
lande kl. 18.30. Den 8. desember på kvelden fikk klager en sms fra SAS om at flyvningen
fra Oslo til Dublin med SK4603 var kansellert og at de var omrutet til å reise fra Oslo via
København til Dublin kl. 07.00. Denne omrutingen kunne ikke aksepteres da de ikke ville
rekke den fordi planlagt ankomst med Norwegian fra Tromsø til Oslo var kl. 08.35. De
forsøkte å ringe SAS kundeservice, men der var det stengt for dagen.

Klager måtte derfor selv finne en ny reiserute og kjøpte billetter for totalt 401,22 euro
med Norwegian fra Oslo til Dublin kl. 11.05. Etter å ha klaget til SAS fikk klager tilbud
om refusjon av de ubrukte SAS billettene som klager hadde betalt 187,20 euro for, men
avslag på sitt krav om standarderstatning i henhold til EU-forordning 261/2004 artikkel
5 nr. 1 c) iii), jf. artikkel 7 med den begrunnelse at flyvningen var kansellert som følge av
covid-19 pandemien. Klager avviser dette og viser til at det var ingen reiserestriksjoner
på deres reiserute som følge av pandemien og SAS omrutet dem selv til en reise samme
dag, så årsaken til kanselleringen må være av økonomiske årsaker. 

Klager krever erstatning for utgiften til nye billetter til Dublin, samt standarderstatning
for kansellert reise for tre personer.

Tjenesteyterne har i det vesentlige anført
Kanselleringen av SK4603 fra Oslo til Dublin den  9. desember 2021 skyldtes utbruddet
av omikron, en ny variant av covid-19 utpekt av WHO den 26. november 2021, og
påfølgende høyt sykefravær som medførte at SAS ikke hadde personell til denne
flyvningen. SAS viser til fremlagt dokumentasjon om spredningen av omikron og
innføringen av myndighetenes strenge restriksjoner om karantene og isolasjon, samt
statstikk over ekstremt høyt sykefravær i desember. Det må være klart at SAS ikke hadde
noen mulighet til å påvirke disse reglene. Det finnes ingen rimelige tiltak SAS kunne treffe
for å unngå disse omstendighetene. Til tross for at SAS fikk organisert ekstra "stand by
crew" medførte det at flytrafikken ble berørt og flyvninger kansellert. 

Klager og hennes medreisende ble booket om til å reise Oslo - København - Dublin
tidligere samme morgen, men bookingen ble kort tid etter kansellert av klager/
reisebyrået. Klager hadde ikke gjennomgående billett for sin reise fra Tromsø,
men separate billetter med forskjellige flyselskap. Dersom klager hadde hatt en
gjennomgående billett (alle flyvningene i én og samme billett) ville passasjerene ha blitt
omrutet av SAS for hele reiseruten i henhold til bookingen. SAS er dermed ikke ansvarlig
for at den tilbudte omrutingen ikke passet med klagers billetter fra Tromsø til Oslo. SAS
viser til at klager hadde bestilt sine billetter gjennom et reisebyrå og at hun derfor må
kontakte Kiwi.com for å få sine ubrukte SAS-billetter refundert. 

SAS anfører at dette var en ekstraordinær begivenhet, helt utenfor flyselskapets
kontroll, i henhold til EU-forordning 261/2004 og som fritar flyselskapet fra å utbetale
standarderstatning for kansellert avgang.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Nemnda oppfatter SAS sitt tilsvar som at kanselleringen av SK4603 skyldtes mangel på
besetning, som en direkte årsak av covid-19-utbruddet, nærmere bestemt utbruddet av
den nye mutasjonen (Omicron).  

Sykdom blant besetningen kan være en ekstraordinær omstendighet i forordningens
forstand. Sykdom oppstår imidlertid fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

For å oppfylle plikten til å sannsynliggjøre at årsaken til kanselleringen var ekstraordinær,
mener nemnda at det er naturlig å forvente at flyselskapet legger frem dokumentasjon
på sykefravær, at sykefraværet avviker fra normalt sykefravær, at sykefraværet rammet
den konkrete flighten, dokumentasjon for rutiner knyttet til stand-by crew, samt
dokumentasjon for at det ikke var tilgjengelig stand-by crew til å operere den konkrete
flighten.

SAS har lagt frem oversikt over sykefravær i SAS i desember 2019 og 2021, generell
oversikt over stand-by level i Norge, Sverige og Danmark i desember 2021, samt utskrift
fra Traffic & Flight Information hvor det fremgår at flight SK4603 ble kansellert. For øvrig
fremgår følgende av dokumentet: «Adhoc change CNL REASON: CREW SI: HDLG» og «SI:
CNL DUE LACK OF OSLKR STAFF DUE COVID».  

Nemnda har delt seg i et flertall og et mindretall. 

Flertallet i nemnda - nemndas leder og forbrukerrepresentantene -  mener at SAS ikke
har sannsynliggjort overfor nemnda at kanselleringen av nettopp denne flighten skyldtes
omstendigheter som ikke kunne vært unngått om alle rimelige tiltak hadde vært truffet.
Klager har derfor rett på standarderstatning.

Nemndas mindretall - bransjerepresentantene - mener SAS i tilstrekkelig grad har
sannsynliggjort at den aktuelle kanselleringen skyldes ekstraordinære omstendigheter.
Den dokumentasjonen SAS har fremlagt viser etter mindretallets syn at kanselleringen
skyldes ekstra høyt sykefravær blant crew, som sto i direkte sammenheng med
pandemien.

Klager har i tillegg fremmet krav dekning av utgiftene til nye billetter. SAS har tilbudt
refusjon av de ubrukte billettene. Det følger av EU-forordning 261/2004 artikkel 5 nr. 1 at
det ved kansellering er det «transporterende luftfartsselskapet» som skal tilby assistanse
etter artikkel 8, altså omruting eller refusjon. I dette tilfellet har SAS tilbudt omruting og
refusjon. 

Etter nemndas syn kan da klager ikke kreve noe utover refusjon av de ubenyttede
billettene.

Vedtak

Transportklagenemnda anbefaler at SAS utbetaler standarderstatning til klager og hans
medreisende, totalt tre personer, med 250 Euro per person. Det anbefales videre at SAS
refunderer klagers utlegg til ubenyttede billetter.