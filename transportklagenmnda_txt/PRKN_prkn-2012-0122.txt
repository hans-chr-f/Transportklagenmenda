Vedtak i Pakkereisenemnda

Sammendrag

Saken gjelder størrelse på hotellrom, Side, Tyrkia.

Dato
06.02.2013

Saksnummer
122/12

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 2

Reisens pris: kr 17.950

Saken gjelder:

Saken gjelder størrelse på hotellrom, Side, Tyrkia.

Klager anfører at beskrivelsen av hotellet ikke er korrekt og at turoperatør burde ha
opplyst om hvor små rommene i virkeligheten var når de bestilte en tre-ukers tur.

I katalogen beskrives hotellet som «enda et luksuriøst tilskudd til vår samling av avslappende
voksenhotell». Virkeligheten var annerledes:

* Man måtte gå sidelengs for å kunne bevege seg i rommet.

* Sengen tok opp mesteparten av rommet, nattbordet på den ene siden sto halvveis inne i
klesskapet.

* Vasken sto ute i rommet, og toalett og dusj i egne rom med glassdører med åpning oppe og
nede.

* Det var ikke plass til kofferter.

* Ballkongen hadde plass til et knøttlite bord og to stoler, men for å komme ut dit måtte den
ene stolen flyttes.

Etter klage fikk de bytte til et leilighetsanlegg med lavere standard og uten frokost mot å
betale SEK 4.600,-. Dette ble senere frafalt. Klager krever kr.5.000,- i kompensasjon for ødelagt
ferietur.

Ving har anført at hotellet er godt og korrekt beskrevet på nettsidene.

Der fremgår det at rommene er små, at de er på 15-20 kvm.

Det er også tatt inn skisser over rommet som viser inndelingen og at ballkongen er smal.
Også den spesielle baderomsløsningen fremgår av interiørbilder på informasjonssiden.
Fordi det ikke var feil eller mangler ved rommet i forhold til avtalen, avviser Ving kravet om
kompensasjon.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Opplysninger i kataloger og på nettet inngår som en del av avtalen.
Mangler kan gi grunnlag for prisavslag med mindre de avhjelpes innen rimelig tid.

Klager hadde bestilt et «Dobbeltrom Prime Room» med ballkong mot hage.

«Prime Room» er i hotellbeskrivelsen omtalt som «små, pene rom» på 15-20 kvm.

Et sett med bilder og skisser av rommene, som viser størrelse og innredning, herunder
baderomsløsningen, var også tilgjengelig.

Så vidt Reklamasjonsnemnda kan forstå fikk klager et rom som var nøyaktig slik som den
detaljerte beskrivelse og fotogjengivelse viste.

Nemnda har forståelse for at den mer generelle del av hotellomtalen lett leder tanken
hen på noe mer romslige boforhold. Dette kan imidlertid ikke være avgjørende når det
gjelder spørsmålet om det foreligger avvik fra den detaljerte beskrivelse av romstørrelse og
innredning som er en del av avtalen mellom partene.

Nemnda bemerker også at klager kostnadsfritt fikk bytte til en større 3-roms leilighet.

Vedtak:

Reklamasjonsnemnda for pakkereiser kan ikke anbefale at det gis noe prisavslag.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Helga Hermansen, Star Tour AS

Vigdis Fiske, Amisol AS