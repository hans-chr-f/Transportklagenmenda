Vedtak i Pakkereisenemnda

Sammendrag

Saken gjelder klage på støy, Bad Gastein, Østerrike.

Dato
18.09.2013

Saksnummer
52/13P

Tjenesteyter
STS Alpereiser

Sakens dokumenter ble lagt frem.

Klager: X

Turarrangør: STS Alpereiser

Antall reisende: 1

Reisens pris: 14.650,-

Tidsrom: 090213 - 160213

Saken gjelder:

Saken gjelder klage på støy, Bad Gastein, Østerrike.

Klager anfører at hadde rom like ved resepsjonen og ca. 10 m fra gangveien mellom
nattklubben Silver Bullet og Hotel Salzburger Hof. De to nettene han var der, ble han
vekket ca. kl.0100 og holdt våken til kl.0430 av mer eller mindre fulle gjester på Silver
Bullet. Dette er ikke hva han forventet av top class på et gammelt velrennomert hotell.

Guiden sa at uke 7,8 og 9 var fæle med stort innrykk av skandinaver.

Han sa fra til STS's folk om støyen, men han ba ikke om å få bytte rom.

Derimot ba han hotellet om å få annet rom. Medvirkende til beslutningen om å reise hjem var
også at han følte at sikkerheten i bakken var dårlig ivaretatt.

Han ble skadet etter å ha blitt nedkjørt i bakken. Hovedgrunnen til at han reise hjem var den
uforholdsmessige støyen. Han krever refundert kr.22.012,70.

STS Alpereiser har anført at hotellet ligger svært sentralt. Støy, også om natten,  må
derfor forventes. Enkelte rom er mer støyutsatt enn andre, men rombytte vil oftest la
seg ordne - alternativt finner man et boalternativ. Etter opplysning fra STS lokale vert
hadde klager tatt støyproblemet opp med hotellets bookingsjef, som hadde spurt om
de skulle se etter andre boalternativer. Til dette hadde klager takket nei og sagt at han
ville reise hjem.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Opplysninger i kataloger o l er en del av avtalen.

Mangler kan gi grunnlag for prisavslag med mindre de avhjelpes innen rimelig tid etter at
turarrangør har blitt informert. Hvis manglene er vesentlige og reisens formål av den grunn
blir vesentlig forfeilet, kan det være grunnlag for å heve avtalen.

Hvis det på et hotellanlegg er uforholdsmessig mye støy - mer enn det man etter forholdene
må forvente - kan det etter omstendighetene foreligge en mangel ved reisen som kan
berettige prisavslag. På et hotell som dette, midt i Bad Gastein, hvor «partylivet er
legendarisk» som det står i STS 'omtale og hvor hotellet i henhold til samme omtale har
barer og nattklubb, må en gjest forvente støy utover det nivå som ellers må påregnes. Det er
vanskelig for nemnda å danne seg et sikkert bilde av om det konkrete støynivået var av en slik
art at klager likevel kunne anse det som en mangel ved reisen i pakkereiselovens forstand.
Imidlertid må det legges til grunn at han aldri ba STS 'lokale vert om rombytte eller hotellbytte.

Under enhver omstendighet fikk STS ikke anledning til å avhjelpe det som måtte ha vært en
mangel ved å skaffe annet boalternativ.

Det er da ikke grunnlag for prisavslag eller heving av avtalen.

Vedtak:

Reklamasjonsnemnda kan ikke anbefale at det gis noen kompensasjon.

Vedtaket var enstemmig.