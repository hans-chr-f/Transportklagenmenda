Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
09.10.2018

Saksnummer
2017-02247

Tjenesteytere
Austrian Airlines

Klager har i det vesentlige anført

Klager skulle reise fra Oslo til Bucharest via Wien den 4. mai 2017 kl 06.45 med
ankomst kl 12.40. Flight OS332 fra Oslo til Wien ble forsinket slik at klager mistet sin
videreforbindelse og ankom endelig bestemmelsessted fem timer forsinket. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
OS332 ble forsinket som følge av dårlige værforhold, tåke i Wien. Det vises til fremlagt
log. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære forhold utenfor Austrian Airlines kontroll. 

Austrian Airlines kan ikke imøtekomme klagers krav.

Nemnda bemerker

Forsinkelse som medfører at passasjerene kommer mer enn 3 timer senere frem enn
planlagt til det endelige bestemmelsesstedet,  utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261 / 2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Slik nemnda ser det har flyselskapet Austrian Airlines godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet:

Flyselskapet har fremlagt forklaring med dokumentasjon for at det var vanskelige
værforhold i Wien, tåke, som førte til at flymaskinen ble forsinket, med den følgen at
klager mistet sin videreforbindelse. Klager ble booket om og ankom Wien fem timer
forsinket. Nemnda anser det å være innen rimelig tid. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.