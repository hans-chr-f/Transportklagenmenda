Vedtak i Transportklagenemnda - Fly

Sammendrag

Krav om full refusjon av flybilletter grunnet ruteendring.

Dato
22.08.2023

Saksnummer
2023-00595

Tjenesteytere
SAS

Klager har i det vesentlige anført

Klager (to voksne og to barn) hadde bestilt flybilletter hos SAS for reise den 9. desember
2022 - 29. januar 2023 fra Stavanger til Miami t/r. 

Den 7. september mottok klager en e-post fra SAS med informasjon om ruteendring.
I e-posten står det flere alternativer; akseptere ruteendringen, endre billettene eller å
kansellere billettene mot refusjon: "If you prefer to cancel your trip and get a refund of
your ticket, you can request this online via” My bookings”."

Klager valgte sistnevnte, men har kun mottatt skatter og avgifter på NOK 627 for kun en
av de fire reisende.  

Klager krever full refusjon av flybillettene NOK 4 311 x 2 og NOK 3 953 x 2.

Tjenesteyterne har i det vesentlige anført
Klagers opprinnelige reiserute var følgende:

09DEC SK4004 SVG OSL0700-0800
09DEC SK955   OSL MIA 0940 1405
29JAN  SK956   MIA OSL 1855 1000
30JAN  SK4025 OSL SVG 1310 1405

Den 7. september oppstod det en mindre ruteendring på SK955 fra Oslo til Miami den 9.
desember. Avgangstiden ble endret fra kl 0940 til kl 0930, og ankomsttiden i Miami var
den samme. 

Ruteendringen hadde ingen påvirkning på klagers reiserute. SAS mener klager etter dette
ikke har krav på standarderstatning i henhold til EU-forordning 261/2004, da en så liten
ruteendring ikke er å anse som en kansellering.

Nemnda bemerker

En ruteendring der avreisetidspunktet fremskyndes med mer enn en time eller utsettes
med mer enn tre timer innebærer kansellering av en avtalt flygning jf. EU-dommene
C-146/20, C-188/20, C-196/20 og C-270/20. Klagers flyvning med SK955 ble i dette tilfellet
fremskyndet med ti minutter, og hadde ingen innvirkning på klager avreisetidspunkt i
Stavanger eller ankomsttidspunkt på endelig bestemmelsessted Miami. Ruteendringen
kan dermed ikke sies å være en kansellering. 

Klager har fremsatt krav om full refusjon av flybillettene. 

Nemnda legger til grunn at klagers reservasjon ble endret, og at han i den forbindelse
mottok en e-post fra SAS med følgende tekst: 

"Unfortunately, we’ve had to change our flight schedule which has impacted your trip
with bookingreference QJE5KF. Your new itinerary is shown in My Bookings (link below).
We apologize for the inconvenience this may cause. Please inform anyone else travelling
with you about the change.

If you agree with the new itinerary, you do not have to take any action. If you wish
to rebook or apply for a voucher, you must do so within 15 days after receiving this
message. If we have not heard from you within 15 days, we will understand that you
´ve accepted the new trip and this will constitute our new agreement with you. Should
you wish to rebook your trip, you are welcome to contact us for assistance. If you prefer
to cancel your trip and get a refund of your ticket, you can request this online via ”My
bookings”."

Nemnda antar at dette er en standardtekst som sendes ut til passasjerene ved hver
ruteendring som oppstår. Etter nemndas syn er denne teksten misvisende når den er
knyttet til en så liten ruteendring som ikke har noen reell innvirkning på passasjerens
reiserute. Teksten burde vært redigert. Innholdet i denne teksten er etter nemndas syn
klar; at dersom klager ønsker å kansellere reisen, vil han motta refusjon. Det ble ikke
opplyst i teksten at refusjon vil være i henhold til billettens regler. Nemnda viser også til
at dersom et avtalevilkår er uklart skal det tolkes til fordel for forbrukeren, jf. avtaleloven
§ 37 nr 3.

Nemnda anbefaler etter dette at SAS refunderer klagers flybilletter i sin helhet. Beløpet
som allerede er mottatt kommer til fradrag. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at flyselskapet refunderer klagers billetter.