Vedtak i Transportklagenemnda - Fly

Sammendrag

Krav om standardkompensasjon ved forsinkelse.
Tapt videreforbindelse med annet flyselskap.

Dato
28.06.2019

Saksnummer
2019-00256

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY354 fra Oslo lufthavn (OSL) til Bodø (BOO) 21.
september 2019 kl. 19.25. Flyvningen ble forsinket med 34 minutter, og passasjeren
mistet følgelig sin videreforbindelse med Widerøes flyvning WF838 fra Bodø til Svolvær
(SVJ) kl. 21.40. Billettene var kjøpt av Widerøe som én bestilling med referanse OEKCOL. 

Som følge av forsinkelsen har klager fremsatt krav om standardkompensasjon i henhold
til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY354 fra Oslo til Bodø 21. september 2019 ble forsinket med 32
minutter. Klager mistet sin videreforbindelse med Widerøe. 

Passasjeren har fremsatt krav om standardkompensasjon som følge av tapt
videreforbindelse. Norwegian har anført at klager har kjøpt to billetter med to forskjellige
flyselskaper, da den første flyvningen er med Norwegian, og den andre med Widerøe.
Kontrakten klager hadde med Norwegian gjaldt derfor kun fra Oslo til Bodø. 

Selskapet har henvist til EU-kommisjonens veiledning til EU-forordning 261/2004. I de
tilfeller hvor passasjeren har to separate billetter med to korresponderende flyvninger,
er flyselskapet ikke ansvarlig for å dekke utgifter som oppstår ved tapt videreforbindelse,
når den andre flyvningen fremgår av en annen bestilling og er med et annet flyselskap,
da dette er to separate kontrakter. Det er dermed passasjerens ansvar å legge inn nok
tidsrom mellom flyvningene. 

Norwegian har på ovennevnte grunnlag avvist klagers krav.

Nemnda bemerker

Klager har vist til at billettene er kjøpt som én bestilling av Widerøe med gjennomgående
billett. Nemnda påpeker at Widerøe har en samarbeidsavtale med Norwegian.
Norwegian er derfor rett innklaget.

Norwegian har ikke kommentert årsaken til forsinkelsen. Nemnda kan derfor ikke se
at Norwegian har godtgjort at forsinkelsen skyldtes ekstraordinære forhold. Nemnda
anbefaler derfor at Norwegian betaler standarderstatning på 250 euro.

Vedtak

Transportklagenemnda - fly anbefaler at Norwegian betaler standarderstatning med 250
euro.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 fjerde ledd.