Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
06.11.2013

Saksnummer
471/13F

Tjenesteyter
Amisol

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Sharm El Sheikh den 28. juli 2013 kl. 13:45 med SM4772.
Avreisedagen ble klager informert om at flyet ble forsinket til kl. 18:19.

Klager stiller seg kritisk til at flyselskapet ikke informerte passasjerene på et tidligere tidspunkt
da feilen ble oppdaget dagen før avreise. Han ble ikke informert om sine rettigheter.

Klager krever standarderstatning 600 euro per person i henhold til EU-forordning 261/2004.

Amisol har i det vesentlige anført:

Air Cairos flight SM4772 ble forsinket som følge av teknisk feil, det vises til fremlagt logg.
Hendelsen var umulig å forutse, og gir ikke grunnlag for kompensasjon.

På grunnlag av ovennevnte kan Amisol ikke imøtekomme klagers krav.

Det vises for øvrig til Amisols brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med om lag 4 ½ time.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.

Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Amisol har opplyst at forsinkelsen skyldtes en svikt i det elektriske anlegget. For å underbygge
dette har de beskrevet feilen. Beskrivelsen er ikke underbygget med teknisk- eller operasjonell
log eller annen dokumentasjon. Nemnda er etter en samlet vurdering av den oppfatning at
Amisol ikke har godtgjort at forsinkelsen skyldtes en ekstraordinær omstendighet som ikke
kunne unngås selv om alle rimelige tiltak var truffet. Forsinkelsen gir etter dette rett til en
standarderstatning på 600 euro per person.

Vedtak:

Transportklagenemnda - fly anbefaler at Amisol utbetaler en standarderstatning på 600 euro
per person.

Vedtaket var enstemmig.