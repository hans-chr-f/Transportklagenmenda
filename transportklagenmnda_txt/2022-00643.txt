Vedtak i Transportklagenemnda - Fly

Sammendrag

Klager krever 250 euro i standarderstatning, 4036,92 NOK i tapt arbeidsinntekt
og 71,97 euro for ekstra kostnader grunnet kansellering.Ferdigskrevet.

Dato
25.01.2023

Saksnummer
2022-00643

Tjenesteytere
Finnair
Widerøe

Klager har i det vesentlige anført

Klager skulle reise med flight AY0941 fra Helsinki til Bergen med Finnair den 30.01.22.
Klager anfører at flyet ble kansellert grunnet en elektrisk feil med flyet. Klager ble
omrutet til AY0861 fra Helsinki til Gøteborg og WF0347 fra Gøteborg til Bergen mandag
den 31.01.22. Ved gaten i Gøteborg fikk klager melding om at WF0347 også hadde blitt
kansellert som følge av en elektrisk feil. Klager ble derfor omrutet på nytt med SK162 fra
Gøteborg til Stockholm, SK493 fra Stockholm-Oslo og SK251 fra Oslo til Bergen. Klager
ankom Bergen klokken 9 den 01.02.2022.

Klager krever standarderstatning på 250 euro i tillegg til dekning av ekstra utgifter
lidd som følge av kanselleringen. Kravet innebærer dekning av tap av to dagers
arbeidsinntekt på 4036,92 NOK og dekning av mat drikke og transport på 71,97 euro.

Tjenesteyterne har i det vesentlige anført
Finnair anfører at selskapet allerede har utbetalt EU-kompensasjon på 250 euro for flight
AY941 fra Helsinki til Bergen. Angående kompensasjon for flight WF347 fra Gøteborg til
Bergen, som også ble kansellert, hevder selskapet at klager må kontakte Widerøe for
kompensasjon ettersom Finnair ikke var oppført som operating carrier. Videre skriver de
i sitt tilsvar at de kan betale klager opptil 100 euro av "good will"

Widerøe skriver i sitt tilsvar til nemnda at de ikke har mottatt en klage fra passasjeren.
Til klager opplyser de at Finnair er ansvarlig for klagers krav ettersom reisen ble booket
gjennom Finnair.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. Etter nemndas
forståelse virker det som Widerøe har tenkt på den første kanselleringen når de har
levert tilsvar uten å vurdere kanselleringen av WF0347. Widerøe har ikke levert tilsvar til
klagers kommentar vedrørende utfordringene ved registrering av klage gjennom deres
nettsider.

Kansellering gir rett til erstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5.

Finnair har utbetalt standarderstatning på 250 euro for kansellering av flyvning AY0861.

Det omstridte er hvilken av de involverte tjenesteyterne som er ansvarlige for
kanselleringen av WF0347.

I henhold til EU-forordning 261/2004 er det transporterende/opererende flyselskap som
er ansvarlig. Definisjonen av dette er definert i forordningens artikkel 2 bokstav b). Basert
på reisedokumentet til klager er Widerøe  transporterende selskap for WF347 hvilket gjør
de ansvarlige for kompensasjon. Etter nemndas forståelse er det heller ikke knyttet noen
spesielle faktorer til flyvningen, som for eksempel wetlease eller lignende.

Widerøe bærer ansvaret for flyvning WF347 fra Gøteborg til Bergen. Kanselleringen
skyldtes i dette tilfellet en elektrisk feil. Widerøe har ikke godtgjort at de har truffet alle
rimelige tiltak for å unngå innstillingen.

Widerøe har anført at klagen skal avvises overfor dem fordi klager ikke har klaget direkte
til Widerøe først. Nemnda oppfatter det slik at klager har forsøkt å klage til Widerøe, men
blitt henvist til å klage til Finnair. Nemnda mener derfor at vilkåret for nemndsbehandling
er oppfylt.

Flyselskapet må etter nemndas vurdering i utgangspunktet bære ansvaret ved teknisk
svikt. Det er flyselskapet som har størst mulighet til å påvirke og forhindre at teknisk
svikt oppstår. Også preventive hensyn taler for at flyselskapet som hovedregel må bære
ansvaret ved teknisk svikt.

Klager har krav på standarderstatning på 250 euro for kansellering av flyvning WF347 fra
Widerøe, jf. EU-forordning 261/2004 artikkel 5.

Spørsmålet videre er om klager også har rett på å få dekket tapt arbeidsinntekt, ettersom
kanselleringen av returreisen medførte at klager kom frem senere enn planlagt, og derav
tapte 2 dagers inntekt

Nemnda mener at klager har sannsynliggjort at vedkommende hadde tapt
arbeidsinntekt tilsvarende de anførte beløpene. Etter luftfartsloven § 10-20 er
fraktføreren ansvarlig for tap som følge av forsinkelse ved lufttransport med mindre han
godtgjør at han selv og hans folk har tatt alle forholdsregler som med rimelighet kan
kreves for å unngå tapet, eller at dette ikke har vært mulig for dem. Slik nemnda ser det
foreligger det årsakssammenheng mellom den forsinkede ankomsten og klagers tap i
form av tapt arbeidsinntekt. Widerøe har ikke sannsynliggjort at alle forholdsregler som
med rimelighet kan kreves for å unngå tapet ble tatt, eller at dette ikke var mulig for
dem. 

Anvendelsen av EU-forordningen skal ikke berøre en passasjers rett til ytterligere
erstatning. Erstatning gitt i henhold til EU-forordning 261/2004 kan imidlertid trekkes fra
en slik erstatning, jf. forordningens artikkel 12. Det er fast praksis at det foretas et slikt
fratrekk. Ettersom begge de erstatningsberettigede flyvningene var knyttet til klagers
hjemreise vil erstatning for tapt arbeidsinntekt kunne trekkes fra standarderstatningen.

Klager har allerede fått utbetalt 250 euro for den første kanselleringen, og har krav på
ytterligere 250 euro for kanselleringen av WF347. Tilsammen er klager berettiget 500
euro i erstatning i henhold til EU-forordning 261/2004 artikkel 5 - hvilket også utgjør
beløpet ekstra utgiftene vil måtte trekkes fra.

Sammenlagt utgjør klagers tapte arbeidsinntekt og ekstra utgifter til sammen 4783.03
kroner. Etter norsk kurs utgjør 500 euro 5183,10 norske kroner. Som følge av dette vil
klagers tap i tråd med artikkel 12 anses konsumert av standarderstatningen på 250 euro
allerede utbetalt av Finnair og de 250 euroene klager har har krav på fra Widerøe som
følge av kansellering av WF347 fra Gøteborg til Bergen.

Nemnda bemerker seg at Finnair har tilbudt klager å utbetale 100 euro i "good will".
Nemnda anbefaler at dette følges opp fra Finnair sin side. Nemnda bemerker for ordens
skyld at klager har hatt forpleiningsutgifter på Euro 71,91, og dette er utgifter han har
krav på å få dekket etter forordningen, jf art 9..

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Nemnda anbefaler at Widerøe utbetaler klager 250 euro i standarderstatning, samt at
Finnair følger opp tilbudet deres og utbetaler klager 100 euro.