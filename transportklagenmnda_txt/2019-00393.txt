Vedtak i Transportklagenemnda - Fly

Sammendrag

Krav om erstatning for utgifter til kjøp av ny rullestol.

Dato
25.09.2019

Saksnummer
2019-00393

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY1316 fra Bergen (BGO) til London - Gatwick
(LGW) 9. august 2018 kl. 09.15. Klager bruker rullestol, og da han ankom London -
Gatwick lufthavn, manglet stigbrettene på rullestolen som var sjekket inn som bagasje.
Klager er helt avhengig av disse for å få beina opp fra veggrunnen. Da han reiste fra
Gatwick sto rullestolen igjen ved Norwegian sin skranke for ødelagt bagasje. 

Klager måtte ha ny rullestol. Han reiste til hotellet for å se om han kunne få låne en.
Dette lot seg ikke gjøre, men han kunne få kjøpt en. Dette gjorde han, og dette kostet 1
100 pund. På bakgrunn av det ovennevnte har klager fremsatt krav om refusjon av kjøp
av ny rullestol.

Tjenesteyterne har i det vesentlige anført
Norwegian har tross oppfordring ikke avgitt uttalelse til nemnda. 

Til klager har selskapet svart at de kun hefter for de faktiske utgifter relatert til den
skadede bagasjen, og har avslått krav om refusjon av  festivalbilletter og mat. De har
videre forklart at de anser det som mulig å reparere stolen, og har utbetalt erstatning for
dette, samt taxi, til kroner 3 568.

Nemnda bemerker

Norwegian har ikke inngitt tilsvar til nemnda. Nemnda legger derfor klagers beskrivelse
til grunn.

Klagers rullestol ble ødelagt under Norwegians flyvning. Nemnda mener derfor at
Norwegian må dekke klagers utgifter til ny rullestol til 1 100 pund. Eventuell tidligere
utbetaling i denne anledning kommer til fradrag.

Vedtak

Transportklagenemnda - fly anbefaler at Norwegian betaler klager 1 100 pund i
erstatning for rullestol.