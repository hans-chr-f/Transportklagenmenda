Vedtak i Transportklagenemnda - Fly

Sammendrag

Krav om erstatning av hotellutgifter som følge av forsinkelse.

Dato
12.07.2016

Saksnummer
1067/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reist fra Trondheim - Manchester via Oslo den 7. mars 2015. Flyvningen ble
kansellert på grunn av streik. Klager ble booket om fra Trondheim - Oslo den 27. mars 2015 kl.
08:00 med DY747, ankomst kl. 08:55 og Oslo - Manchester 27. mars 2015 kl. 10:40 med retur
den 30. mars 2015 kl. 20:15.

Ved ankomst Værnes fikk klager en sms om at flyet var to timer forsinket. Dette ville føre til
at de ikke ville rekke korresponderende fly. Klager spurte ved innsjekk om det var nødvendig
å reise til Oslo da de ikke ville rekke flyet videre. De fikk beskjed om at Manchesterflyet mest
sannsynlig ville vente på dem. Alternativt ville de bli booket om til neste flyavgang samme dag.
Det ble gitt samme beskjed om bord.

Da klagerne ankom Gardermoen måtte de stå fire timer i kø før de fikk snakke med
kundeservice. Klager fikk beskjed om at det ikke gikk fly til Manchester før den 31. mars.
Klager ble enig med kundeservice om å kansellere reisen, men kundeservice booket om til 24.
april, noe som klager ikke hadde bekreftet.

Klager krever å få dekket kostnadene til hotellet i Liverpool 27. - 30. mars og Gardermoen 30. -
31. mars.

Det vises for øvrig til klagers brev.

Norwegian har i det vesentlige anført:

Den opprinnelige reiseruten ble kansellert som følge av pilotstreiken. Det ble tilbudt mulighet
til å booke om, noe som klager godtok. Klager ble booket om til DY747 fra Trondheim - Oslo
27. mars 2015 og videre til Manchester med DY1348 samme dag.

DY747 fra Trondheim til Oslo den 27. mars 2015 ble forsinket med to timer som følge av
obligatorisk hviletid for besetningen. Grunnen til at besetningen måtte ha hvile, var at de
dagen før var blitt forsinket på grunn av snøvær i Oslo. Været forårsaket flere forsinkelser og
kanselleringer. Det var ikke mulig å unngå «crew rest» på første flygning kl. 08:00.

Forsinkelsen medførte at klager ikke rakk sin videreforbindelse til Manchester. I Oslo ble de
tilbudt på nytt endring av reisen og godtok denne. Klager ble nå booket om fra Trondheim
- Oslo 24. april 2015 med DY761 og videre til Manchester med DY1348. Denne reisen ble
gjennomført.

Norwegian har allerede dekket utgifter til mat.

Det fremlegges også dokumentasjon fra Norwegian om værforhold.

Forsinkelsen lå utenfor deres kontroll, og Norwegian kan ikke imøtekomme et krav om
refusjon av utgifter til ubenyttet hotell.

Det vises for øvrig til Norwegians brev.

Nemnda bemerker:

Klagers opprinnelige reise Trondheim - Oslo - Manchester den 7. mars 2015 ble kansellert
grunnet pilotstreik. Klager ble ombooket til avreise 27. mars med retur 30. mars.

Flyet fra Trondheim til Oslo 27. mars ble forsinket med to timer. Dette førte til at klager ikke
rakk sin videreforbindelse til Manchester.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at forsinkelsen var
en direkte ettervirkning av de vanskelige værforholdene på Gardermoen dagen før. Det
er etter nemndas vurdering å anse som en ekstraordinær omstendighet i forordningens
forstand. Nemnda finner videre godtgjort at forsinkelsen ikke kunne vært unngått selv om alle
rimelige tiltak var truffet. Forsinkelsen gir etter dette ikke rett til standarderstatning etter EU-
forordningen. Det er heller ikke krevet.

Anvendelsen av EU-forordningen berører ikke en passasjers rett til erstatning på annet
grunnlag. Forsinkelsen førte til at klager ikke fikk benyttet forhåndsbetalt hotell i Manchester.
Hun fikk heller ikke benyttet forhåndsbetalt hotell på Gardermoen på den planlagte
returreisen.

Norwegian er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem.

Nemnda er av den oppfatning at Norwegian i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning etter luftfartsloven.

Nemnda finner etter dette ikke å kunne anbefale at klager gis medhold.

Nemnda bemerker avslutningsvis at det på bakgrunn av de foreliggende opplysninger er
vanskelig for nemnda å vurdere hvorfor Norwegian ikke lot klager avbryte reisen allerede
i Trondheim slik hun ønsket. Nemnda antar at Norwegian på dette tidspunkt mente det
var sannsynlig at klager ville kunne reise videre til Manchester samme dag til tross for
forsinkelsen.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.