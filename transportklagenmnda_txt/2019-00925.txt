Vedtak i Transportklagenemnda - Fly

Sammendrag

Krav om refusjon ved sykdom. Avbestillingsbeskyttelse.

Dato
18.10.2019

Saksnummer
2019-00925

Tjenesteytere
Norwegian Air Shuttle

Klager har i det vesentlige anført

Klager og hans reisefølge skulle reise med Norwegians flyvning D81043 fra Oslo lufthavn
(OSL) til Roma (FCO) 3. februar 2019. Dagen før avreise ble imidlertid klager syk, men han
håpet imidlertid å komme i form til å reise 3. februar. Han ventet derfor med å avbestille
billettene til selve avreisedagen. Da han ikke var blitt bedre, ønsket han å avbestille, da
han også hadde kjøpt avbestillingsbeskyttelse ved bestilling. 

Han forsøkte å ringe Norwegian 3. februar for å fortelle at turen måte avlyses. Han satt i
telefonkø i over 35 minutter uten å få svar. Han forsøkte chattefunksjonen på selskapets
sider, men dette fungerte heller ikke. Til slutt sendte han en melding til selskapet på
Facebook. 

I etterkant av sykdommen skaffet han legeattest, sendte inn refusjonsskjema og regnet
med at han skulle motta refusjon av billettene. Han fikk imidlertid kun refusjon av
skatter og avgifter på kroner 1 262, av de totalt innbetalte kroner 3 416. Klager viser til at
selskapets vilkår er tydelige på at avbestilling må skje innen 30 minutter før opprinnelig
avgangstid, men har anført at han ikke kan holdes ansvarlig for at Norwegian ikke
besvarer telefonen. På bakgrunn av det ovennevnte har han fremsatt krav om full
refusjon av kroner 3 416.

Tjenesteyterne har i det vesentlige anført
Klager hadde kjøpt billetter med avbestillingsbeskyttelse for reise med D81043 fra Oslo
til Roma 3. februar 2018. Billettene kostet kroner 3 614 for to passasjerer. 

I løpet av bestillingsprosessen på internett vil kunden bli bedt om å bekrefte at alle data
som er lagt inn i bestillingen er korrekte. I løpet av den samme prosessen bekrefter
kunden at han/hun har lest og akseptert selskapets vilkår. 

På Norwegians hjemmeside fremgår det at billetter med avbestillingsbeskyttelse
må avbestilles pr. telefon senest 30 minutter før opprinnelig avgangstid. Klager
har ikke vært i kontakt med Norwegian på telefon innenfor denne tidsfristen, og
avbestillingsbeskyttelsen kan følgelig ikke benyttes. Hvis det er lang kø på telefon, vil
det ved besvarelse av en samtale opplyses i Norwegians systemer hvor lenge kunden
har ventet i kø. Hvis klager hadde ventet til en av Norwegians agenter hadde besvart
samtalen, ville avbestillingsbeskyttelsen likevel kunne benyttes, selv om tidsfristen
var overskredet. At klager selv valgte å avslutte samtalen kan ikke Norwegian holdes
ansvarlig for. 

Klager har også sendt en skriftlig henvendelse til Norwegian for avbestilling. Dette er ikke
i henhold til selskapets regler, og Norwegian har følgelig avvist klagers krav om refusjon.
Selskapet viser imidlertid til at skatter og avgifter er refundert, totalt kroner 1 262.

Nemnda bemerker

Klager har opplyst at han satt i 35 minutter i kø til Norwegians kundeservice
for å avbestille reisen på grunn av sykdom, uten å få svar. Han hadde tegnet
avbestillingsforsikring.

Nemnda er enig i at Norwegians avbestillingsrutiner for akutt sykdom ikke er
hensiktsmessige dersom det er lang telefonkø til kundeservice. 

Dersom klager sannsynliggjør akutt sykdom, og har varslet Norwegian på annen måte,
mener nemnda at det etter omstendighetene vil kunne være tilstrekkelig, selv om man
ikke har kommet gjennom til kundeservice på telefon. 

I dette tilfellet har klager imidlertid ikke fremlagt legeerklæringen, og nemnda kan derfor
ikke se at klager har sannsynliggjort akutt sykdom.

Vedtak

Transportklagenemnda - fly anbefaler ikke at klager gis medhold.