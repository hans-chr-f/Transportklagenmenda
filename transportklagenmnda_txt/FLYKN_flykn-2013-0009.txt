Vedtak i Transportklagenemnda - Fly

Sammendrag

Krav om erstatning grunnet kansellering.

Dato
15.05.2013

Saksnummer
009/13F

Tjenesteyter
Wizz Air

Klager har i det vesentlige anført:

Klager skulle reise fra Warszawa Modlin Airport til Torp den 16. desember 2012 med flight
W6 1515. Flyet ble omdirigert til Warszaw Chopin pga. tåke på Modlin. Andre fly som ble
omdirigert gikk samme dag. Det medfører ikke riktighet at flyet ble kansellert som følge av
tåke.

Klager måtte til Norge grunnet arbeid. Han tok drosje til Warszawa Chopin Airport, og fikk
plass med Lot Polish Airlines og SAS via København. Dette var rimeligste løsning klager kunne
finne.

Klager krever refusjon av ny billett, PLN 1515. Videre krever klager refundert utgift til drosje
mellom flyplassene, PLN 200. Klagers opprinnelige billett kostet PLN 119.

Wizz Air har i det vesentlige anført:

Før man kan reservere en billett hos Wizz Air må man krysse av for å ha lest regler og vilkår.
Her står det at Wizz Air ved en kansellering kun refunderer billetter, for alternativ transport,
som er kjøpt hos andre lavprisselskap. Lot Polish Airlines og SAS er ikke lavprisselskap.

Wizz Air har refundert klagers originale billett PLN 119. Videre ønsker Wizz Air å refundere
eventuelle utgifter i ventetiden mot originale kvitteringer, men kan dessverre ikke
imøtekomme krav utover dette.

Det vises for øvrig til Wizz Airs brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at flyet ble omdirigert
til Warszaw Chopin pga. tåke på Modlin. Wizz Air har ikke forklart hvorfor denne endringen
gjorde at innstilling av flygningen til Oslo ikke kunne unngås selv om alle rimelige tiltak var
truffet. Innstillingen gir følgelig rett til standarderstatning på 250 euro etter EU-forordningen.

Ved innstilling skal flyselskapet tilby omruting snarest mulig på tilsvarende transportvilkår til
det endelige bestemmelsesstedet, jf. forordningen artikkel 5 jf. artikkel 8. Flyselskapet skal
også tilby hotellinnkvartering og mat.

Anvendelse av EU-forordningen berører ikke passasjerens rett til erstatning på annet
grunnlag, jf. forordningen artikkel 12.

Kanselleringen ville føre til at klager kom forsinket til Oslo. Wizz Air er i henhold til
luftfartsloven § 10-20 /Montrealkonvensjonen artikkel 19 ansvarlig for tap som følge av
forsinkelse, med mindre selskapet godtgjør at det har tatt alle forholdsregler som med
rimelighet kan kreves for å unngå tapet, eller dette ikke har vært mulig for dem.

I dette tilfellet har Wizz Air ikke godtgjort at forsinkelsen kunne vært unngått selv om alle
rimelige tiltak var truffet. Forsinkelsen ville således gitt rett til erstatning for tap, for eksempel
tapt arbeidsfortjeneste.

Det fremgår ikke av saken hva som ble tilbudt av Wizz Air ut over at det synes enighet om at
Wizz Air ikke kunne tilby omruting samme dag. Klager tok taxi til Warszaw Chopin og reiste
med LOT/SAS samme dag. Han ble ved dette påført en utgift på 1 715 pln (om lag NOK 3 086).

Nemnda finner det sannsynlig at denne utgift er vesentlig lavere enn den erstatning klager
ville hatt rett til av Wizz Air dersom den aktuelle omruting ikke var blitt foretatt. Nemnda
anbefaler av denne grunn at Wizz Air erstatter klager denne utgift. Til fradrag kommer klagers
opprinnelige billett til 119 pln (om lag NOK 214).

I henhold til EU forordningens artikkel 12 skal gitt standarderstatning etter EU forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
utbetalt standarderstatningen til fradrag. I dette tilfellet er standarderstatning ikke utbetalt.
Det innebærer at klager har rett til en erstatning på totalt NOK 2 872.

Vedtak:

Transportklagenemnda - fly anbefaler at Wizz Air betaler klager NOK 2 872.

Vedtaket var enstemmig.