Vedtak i Transportklagenemnda - Fly

Sammendrag

Krav om standarderstatning ved forsinkelse

Dato
13.06.2019

Saksnummer
2018-02362

Tjenesteytere
SAS

Klager har i det vesentlige anført

Klager og hans reisefølge, totalt tre personer, skulle reise fra Tromsø til Oslo med SK4425
kl. 17.05 og videre fra Oslo til London med SK815 den 13. desember 2017. Flyvningen ble
forsinket, og passasjerene mistet sin videreforbindelse til London. De ankom flyplassen
kl. 01.15, og klager anfører at SAS kunne ha booket dem om til en tidligere flyvning fra
Tromsø slik at de hadde rukket flyvningen fra Oslo, da SAS var klar over værforholdene
denne dagen. 

På bakgrunn av forsinkelsen sendte klager krav til SAS om standarderstatning i henhold
til EU-forordning 261/2004 for tre personer. Klager har ikke mottatt svar fra SAS.

Tjenesteyterne har i det vesentlige anført
SAS kan ikke se at klager har sendt dem en klage via selskapets klageskjema på deres
nettsider, som er korrekt fremgangsmåte når en klage skal registreres. SAS har imidlertid
mottatt en klage via Travel Agent for de samme passasjerene, og denne ble besvart av
SAS i februar 2018.

Årsaken til forsinkelsen på SK4425 den 13. desember 2017 var værforholdene både i
Tromsø og Oslo. Flyvningen ble forsinket da innkommende fly SK4422 ankom Tromsø
en drøy time for sent fra Oslo og deretter på grunn av værforholdene i Tromsø med
pågående fjerning av is, snø, sand og vann fra rullebanen. SAS viser til fremlagt
dokumentasjon vedrørende værforholdene denne dagen, og i henhold til fortalens
artikkel 14 i EU-forordning 261/2004 er dette å anse som en ekstraordinær hendelse som
fritar flyselskapet fra å betale erstatning.

Klager og hans reisefølge ankom Oslo kl. 20.23 og mistet dermed sin videreforbindelse til
London kl. 20.15. SAS omrutet passasjerene til London neste morgen kl. 07.50. SAS har
således truffet alle rimelige tiltak for å frakte passasjerene til endelig reisemål på raskest
mulig måte. SAS ombooker ikke passasjerene før et fly er kansellert i en slik situasjon.
Dette fordi værsituasjonen kan endre seg og i dette tilfellet fordi det ikke var avklart om
klager og hans reisefølge ville kunne nå sin videreforbindelse.

På bakgrunn av ovenstående kan ikke SAS imøtekomme klagers krav om
standarderstatning.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Flyselskapet SAS har fremlagt dokumentasjon for at det var vanskelige værforhold som
førte til at flyet fra Tromsø landet forsinket i Oslo med den følgen at klager mistet sin
videre forbindelse til London. Den samme dokumentasjonen viser at forsinkelsen ikke
kunne vært unngått selv om alle rimelige tiltak var truffet. 

Klager ble booket om og ankom London påfølgende morgen. Nemnda anser dette å
være innen rimelig tid. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.