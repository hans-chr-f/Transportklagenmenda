Vedtak i Transportklagenemnda - Fly

Sammendrag

Krav om refusjon av billetter avbestilt ved en feil.

Dato
13.03.2018

Saksnummer
2017-00677

Tjenesteytere
Flightfinder.no
Lufthansa German Airlines

Klager har i det vesentlige anført

Den 21. mars 2017 bestilte klager en reise for fire personer t/r Oslo - Rio de Janeiro via
Frankfurt den 27. april - 23. mai 2017 med Lufthansa hos nettreisebyrået Flightfinder. 
Den 28. mars var klager inne på Lufthansas nettside for å bekrefte seteplasser,
men grunnet feil på nettsiden avbrøt hun søket. Ved en feil kansellerte hun da hele
bestillingen. Klager tok umiddelbart kontakt med reisebyrået, men Flightfinder kunne
ikke hjelpe henne å få tilbake plassene. 

Klager har kun fått refundert noen kroner i skatter og avgifter. 

Klager krever full refusjon av billettene.

Tjenesteyterne har i det vesentlige anført
Flightfinder har ikke avgitt uttalelse til nemnda. Til klager har selskapet i det vesentlige
anført:

Klager avbestilte sin reise direkte hos flyselskapet. I henhold til Flightfinders regler og
vilkår er det ingen refusjon av billetten om ikke klager har avbestillingsforsikring som kan
kjøpes når man bestiller reisen. 

Klager bes henvende seg til sitt forsikringsselskap. 

Lufthansa har i det vesentlige anført:

Den 28. mars 2017 avbestilte klager sin reise, det vises til fremlagt utskrift av klagers
bookinghistorie. Klager henvendte seg til Lufthansa og fikk her beskjed om at hun må
henvende seg til sitt reisebyrå hvor billetten er kjøpt vedrørende spørsmål om refusjon.

Dette er normal prosedyre når man ikke kjøper billetter direkte hos Lufthansa. Klager
ble videre informert om at det ikke er mulig å gjeninnsette plassene eller refundere
billettene.

Lufthansa har refundert skatter og avgifter på kroner 979, men kan ikke imøtekomme
klagers krav utover dette.

Nemnda bemerker

Flightfinder er et nettreisebyrå som satser på automatisert virksomhet. 

Klager hadde bestilt en flyreise hos Flightfinder med flyselskapet Lufthansa. I ettertid gikk
hun inn på Lufthansas nettsider for å reservere seteplasser. Ved en feil kansellerte klager
reisen. 

Spørsmålet i denne saken er hvem som er ansvarlig for at klagers reise ble kansellert ,
klageren, nettreisebyrået eller flyselskapet. Nemnda mener at klager selv må bære
ansvaret for å feilaktig ha kansellert sin reise, og at hun derfor må bære dette tapet selv.

Vedtak

Transportklagenemnda - fly anbefaler ikke at klager gis medhold.