Vedtak i Transportklagenemnda - Fly

Sammendrag

Krav om refusjon av utgifter grunnet forsinkelse.

Dato
28.04.2014

Saksnummer
588/13F

Tjenesteyter
Norwegian Air Shuttle ASA

Krav om refusjon av utgifter grunnet forsinkelse.

Klager har i det vesentlige anført:

Klager reiste fra Tromsø til Oslo den 4. august 2013 med DY379 kl. 19:40. Flyet ble forsinket
slik at klager mistet sin bussforbindelse fra Oslo sentrum til Kristinehamn i Sverige. Klager
måtte ta inn på hotell og kjøpte ny billett dagen etter.

Klager krever refusjon av utgifter til hotell, billett og mat, kroner 1 605.

Norwegian har i det vesentlige anført:

DY379 ble forsinket 50 minutter som følge av motvind og for sent innkommet fly. Det vises til
fremlagt dokumentasjon.

Klager skulle rekke en buss som gikk kl. 23:00. Han hadde da 85 minutter på seg fra flyet
skulle lande til å rekke bussen. Norwegian mener klager har beregnet for kort tid til å nå sin
videreforbindelse.

Etter alminnelige erstatningsrettslige prinsipper er det slik at erstatning helt eller delvis kan
bortfalle dersom skadelidte anses for å ha medvirket til skaden.

På bakgrunn av ovennevnte kan Norwegian ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger at flyet ble forsinket med 50
minutter.

Fraktføreren (Norwegian) er i henhold til luftfartsloven § 10-20 ansvarlig for tap som følge av
forsinkelse, med mindre han godtgjør at han selv og hans folk har tatt alle forholdsregler som
med rimelighet kan kreves for å unngå tapet, eller dette ikke har vært mulig for dem.

Erstatningen skal settes ned eller helt falle bort dersom fraktføreren godtgjør at den
skadelidte ved egen skyld har medvirket til skaden, jf. luftfartsloven § 10-21.

Det er vanlig med forsinkelser i lufttrafikken. Den reisende må i rimelig utstrekning være
forberedt å kunne bli berørt av dette. Skal man videre med annet transportmiddel eller
det er annet en må rekke, må man således sette av tilstrekkelig tid mellom ankomst og
videretransporten e.l.

Klager hadde i dette tilfellet beregnet 85 minutter mellom ankomst Gardermoen og avreise
Oslo sentrum. Nemnda er av den oppfatning at dette er for kort tid og at klager således må
lastes for at han ikke rakk bussen. Nemnda finner etter dette ikke å kunne anbefale at klager
gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.