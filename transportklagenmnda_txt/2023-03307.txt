Vedtak i Transportklagenemnda - Fly

Sammendrag

Krav om erstatning av utgifter grunnet forsinket bagasje.

Dato
19.08.2024

Saksnummer
2024-00872

Tjenesteytere
KLM

Klager har i det vesentlige anført

Klager reiste med KLM fra Flesland til Milano via Amsterdam den 2. februar 2024. 

Da klager ankom Milano var ikke bagasjen å finne. Klager opprettet PIR på flyplassen. 

Klager fikk den 3. februar beskjed om at bagasjen var på vei. KLM ringte klager den
5. februar å sa at de kunne sende bagasjen, men da befant klager seg et annet sted.
Bagasjen lå på flyplassen til klager skulle hjem neste dag, den 6. februar 2024. 

Da klager var uten bagasjen hele skiferien hadde klager en del utgifter i forbindelse med
dette, blant annet klær og leie av skiutstyr. 

Klager sendte inn klage til KLM den 6. februar 2024. Klager har mottatt 3 890 NOK, men
KLM vil ikke dekke utgifter på butikken SKIPAX da de hevder de ikke kan se hva som er
kjøpt. Klager har lagt ved bilde på hva som ble kjøpt. 

Klager har fått utbetalt 5 000 NOK i erstatning fra sitt forsikringsselskap.

Klager har vært irritert på KLM som ikke klarte å fremskaffe bagasjen tidligere. Det gikk
2 avganger fra Amsterdam til Milano den 2. februar som de kunne sendt bagasjen med.
I stedet sender de den til Milano den 3. februar og lar den så ligge der til 5. februar før
de tar kontakt.  Klager hadde ingenting annet enn klærne han dro i og skulle på skiferie
i alpene. Klager mener KLM kunne gjort mer for å fremskaffe bagasjen tidligere. Det er
frustrerende når man mangler alt fra skiutstyr, skiklær, klær og alt annet. 

Klagers kommentar til tilsvar:
Klager bemerker at KLM skriver at han totalt har hatt betydelige utlegg. Det er ganske
rimelige at det blir en del utlegg når man kommer tomhendt til en skiferie i Italia. KLM
ba om beskrivelse av kjøp hos SKIPAX, noe de nå ha fått. De har også fått kvittering på
utlegg som er dekket hos gjennom forsikring. 

Klager krever erstattet følgende utgifter:
Fleece: 112 EUR
Skijakke og skibukse: 600 EUR

Tjenesteyterne har i det vesentlige anført
Klager hadde opprinnelig reise med KLM fra Bergen til Milano den 2. februar 2024. I
tidligere sak hos KLM har klager fått refundert 3 890 NOK og i tillegg fått utbetalt 5 000
NOK fra egen reiseforsikring. 

Etter videre undersøkelse kan KLM bekrefte at kvitteringen fra SKIPAX på
totalt 712 EUR ble avvist. Dette var basert på at kvitteringer skal inneholde en
beskrivelsesdokumentasjon på hva som er betalt. 

Forsinket bagasje ble rapportert for fire reisende. Her ble det meldt savnet 3 kolli og 2
ski. Etter å ha undersøkt alle andre sakene under samme referanse kan KLM bekrefte at
de andre har fremvist beskrivelse fra SKIPAX på hva som er betalt. KLM opplyser nemnda
om at de ikke godtar kort transaksjoner eller kvitteringer som ikke opplyser beskrivelse
av hva som er betalt. KLM ber klager sende inn ytterligere beivs for kvitteringene, samt at
klager sender inn dokumentasjon fra sin reiseforsikring for utbetaling av krav og hva som
er dekket fra deres side.  

KLM sitt tilsvar etter ytterligere dokumentasjon fra klager:
KLM forstår at klager var på skiferie i Italia og at dette medførte store utgifter.
Flyselskapet dekker kun krav innenfor rimelighetens grenser.  

I dette tilfellet hadde klager en skiferie fra 2-6 februar 2024 i Italia. Klager har innsendt
et krav på ytterklær fra Peak Performance på totalt 712 EUR, som tilsvarer 8 282 NOK.
Klager opplyses om at han allerede har fått dekket 5 000 NOK fra sin reiseforsikring. I
tillegg har klager fått utbetalt 3890 NOK i tidligere sak hos KLM. Klager har totalt fått
utbetalt 8 890 NOK (766 EUR). 

KLM har tidligere gitt beskjed om at innsendte kvitteringer ikke kan aksepteres grunnet
manglende informasjon. I tillegg opplyser KLM nemnda om at de ikke dekket for innkjøp
av merkevarer. Klager har i dette tilfellet hatt en total utgift på 1478 EUR grunnet
forsinket bagasje, noe som tilsvarer 17 192 NOK. 

I forsinket bagasje saker, beregner flyselskapet utbetalinger totalt fra både forsikring og
tidligere saker. Klager har allerede fått utbetalt 8 890 NOK for forsinket bagasje, som i
dette tilfellet var for 4 dagers opphold. 

KLM aksepterer ikke å betale ytterligere i denne saken, basert på den totale utgiften
klager allerede har fått utbetalt.

Nemnda bemerker

I henhold til luftfartsloven § 10-20/Montrealkonvensjonen art 19 er fraktfører ansvarlig
for tap som følge av forsinket bagasje, med mindre flyselskapet kan godtgjøre at de og
deres folk har tatt alle forholdsregler som med rimelighet kan kreves for å unngå tapet,
eller at dette ikke har vært mulig for dem. Fraktførerens ansvar er begrenset til 1288 SDR
(Special Drawing Rights), jf. luftfartsloven § 10-22 og § 10-24, samt forskrift om fraktførers
ansvar for skade ved lufttransport av passasjerer, reisegods og gods § 1 tredje ledd.

Nemnda finner det bevist at klager totalt har hatt utgifter knyttet til innkjøp grunnet
forsinket bagasje på totalt 1 482, 65 EUR. Det vises til fremlagte kvitteringer. 

Slik nemnda forstår det har klager fått dekket deler av sitt krav i forbindelse med
forsinket bagasje fra sin reiseforsikring. Nemnda understreker at klager ikke skal ha
dekket sitt tap to ganger. Beløp som er utbetalt til klager fra sitt forsikringsselskap
kommer til avkortning i krav om erstatning mot flyselskapet, slik det bl.a. er lagt til grunn
i tidligere nemndspraksis, se bl.a. FLYKN-2023-3033, FLYKN-2022-680 og FLYKN-2022-409.
Eventuell regress vil være et anliggende mellom forsikringsselskapet og flyselskapet. 

Klager har fått erstattet 5 000 NOK fra sitt forsikringsselskap, samt fått utbetalt 3
890 NOK fra KLM. Klager krever ytterligere 712 EUR i erstatning fra KLM for utgifter i
forbindelse med den forsinkede bagasjen. 

Utlegg til for eksempel klær og toalettartikler som skyldes et nødvendig behov kan
passasjeren kreve erstattet, men passasjeren har et ansvar for å begrense sine utgifter.
Klager har vist til at utgiftene på 712 EUR han krever erstattet knytter seg til kjøp av ski-
jakke, ski-bukse og fleece. 

Nemnda finner det sannsynlig at det var nødvendig for klager å kjøpe seg klær som var
tilpasset hans formål med turen. 

Nemndas flertall, bransjerepresentanten og nemndas leder, bemerker imidlertid at det
som er kjøpt medfører en berikelse for klager, fordi artiklene kan benyttes ved senere
anledninger. Det vises her også til klagers tapsbegrensningsplikt, samt at klager har fått
erstattet til sammen 8 890 NOK av sine totale utgifter allerede. 

I tråd med alminnelige praksis skal erstatning av utgifter for klesinnkjøp settes ned
med 50 %. Av den totale summen 1 482, 65 EUR knytter 154 EUR seg til leie av skiutstyr.
Det gjenstår dermed utgifter på 1 328,65 EUR som knytter seg til klesinnkjøp. 50 % av
dette er 664,33 EUR (7 635 NOK). Klager har fått dekket totalt 8 890 NOK gjennom sitt
forsikringsselskap og KLM. Dersom en trekker fra erstatningen for leie av skiutstyr på
154 EUR (1 769 NOK) har klager mottatt 7 121 NOK i erstatning for utgifter til klær, det
vil si 541 NOK mindre enn 50 %. For at klager skal ha fått dekket 50 % av sine utgifter til
klesinnkjøp i tråd med alminnelig praksis anbefaler nemnda at KLM erstatter klager med
ytterligere 514 NOK. 

Mindretallet – forbrukerrepresentanten – mener at innkjøpene av skiklær var nødvendige
for at klager skulle kunne gjennomføre formålet med reisen, som var skiferie i alpene.
Innkjøpene var en direkte konsekvens av flyselskapets kontraktsbrudd. 

Mindretallet mener videre at det ikke foreligger grunnlag for reduksjon av
erstatningsbeløpet under henvisning til berikelse. Det følger av hensynet til kontradiksjon
at partene i en tvist bør få anledning til å imøtegå påstander før de blir vektlagt i deres
disfavør. Flyselskapet har ikke anført berikelsesfradrag. Som følge av dette har ikke
klageren fått en oppfordring til å uttale seg om en eventuell berikelse. Mindretallet har
derfor kommet til at klager bør få full erstatning for innkjøpene i tilknytning til forsinket
bagasje.

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at KLM erstatter klager med ytterligere 541 NOK.