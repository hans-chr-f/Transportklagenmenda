Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende gyldig studentbevis.

Dato
23.01.2018

Saksnummer
2017-02948

Tjenesteytere
AtB AS

Klager har i det vesentlige anført

Klager ble ilagt gebyr da han ikke kunne fremlegge gyldig dokumentasjon på rett til bruk
av studentrabattert billett.

Klager viser til at når man kan bevise under kontrollen at man er student ved hjelp av
andre måter, slik som Min-ID, Vigo etc. burde vekterne kunne akseptere dette som gyldig
studentbevis. 

Klager krever derfor at AtB frafaller det ilagte gebyret.

Tjenesteyterne har i det vesentlige anført
Klager ble den 1.november 2017 kontrollert i en billettkontroll og ilagt gebyr da han ikke
kunne legitimere sin bruk av studentrabattert reisebevis.

Klager anfører at AtB skal frafalle gebyret, da han i ettertid av kontrollen kan legitimere
din rett til bruk av studentrabattert reisebevis. Han anfører videre at dersom den
reisende kan bevise at man er student på annen måte enn ved å fremvise studentbevis,
bør kontrollørene akseptere det.

Det avgjørende ved bruk av rabattert reisebevis, er at man oppfyller retten til rabatt
innen den konkrete reisekategorien. Kravet til legitimasjon ved bruk av rabatterte
billetter fremgår klart av AtBs regelverk som ligger tilgjengelig på våre nettsider og
på Mobillett-appen. AtB anvender en helt alminnelig praksis når det gjelder kravet til
hvordan man skal legitimere seg som student. Det følger av AtBs transportvedtekter
at man ved kontroll skal vise gyldig studiebevis. Beviset må vise ditt navn, fødselsdato,
studiested, samt hvilket semester det er gyldig for. På dette grunnlaget, og for å unngå
unødvendig heftelse av de øvrige passasjerene og kontrollørene, aksepterer ikke AtB
andre «bevis» på at man er student enn det som følger av AtBs reglement.

Det fremgår tydelig av AtBs transportvedtekter at man vil bli ilagt gebyr dersom den
reisende ved billettkontroll ikke kan legitimere sin rett til rabattert billett. Selv om klager i
ettertid kan fremlegge bevis på at han er legitimert til å bruke studentrabattert billett, vil
ikke AtB frafalle gebyret.

Det er dessverre mange av våre reisende som misbruker vår tillitt, og AtB har derfor
valgt å tolke regelverket strengt. Det innebærer at AtB ikke skiller mellom det å reise med
rabattert billett uten bevis for retten til rabatt, og det å reise helt uten billett. Det er fordi
en rabattert billett kun regnes som gyldig når den fremvises sammen med legitimasjon
for rabatten.

AtB opprettholder med dette vår tidligere avgjørelse og viser til vår begrunnelse i
tidligere svar til klager.

Nemnda bemerker

Klager ble ved kontroll på busslinje 8 den 1. november 2017 ilagt gebyr da han ikke
kunne vise dokumentasjon for rett til bruk av studentkort. 

Det fremgår at AtBs transportvedtekter §§ 2 og 7 at den reisende under reisen må
kunne dokumentere rett til å benytte rabattert billett, og at dersom slik dokumentasjon
mangler, kan tilleggsavgift ilegges. For studentkort må det vises gyldig studentbevis, jf
AtBs rabatt- og takstreglement hvor det opplyses at 
«Du må ha gyldig norsk studentbevis og semesterkort fra høyere utdannelse, eller
ISICkort med NSB-logo. Studiet må ha en varighet på minimum tre måneder og minst 30
studiepoeng per semester for høyere utdannelse. Et gyldig studentbevis skal ha navn,
fødselsdato, studiested og vise hvilket semester det er gyldig for.»

Klager har erkjent at han hadde glemt studentbeviset hjemme. Vilkårene for å ilegge
tilleggsavgift var dermed til stede. Han har vist gyldig studentkort i ettertid. 

Nemnda er gjennom flere saker kjent med at AtB konsekvent ikke godtar at
dokumentasjon for rett til rabattert billett kan vises i ettertid. Den reisende har etter AtBs
godkjente vedtekter heller ikke krav på dette. 

Nemnda har derfor vurdert problemstillingen i disse saker nærmere. Etter nemndas syn
er det grunn til å skille mellom å vise fram en billett i ettertid og å vise dokumentasjon for
rett til rabattert billett i ettertid når den reisende har en ellers gyldig billett under reisen.
Nemnda har derfor anbefalt at AtB vurderer en ordning som praktiseres av enkelte
andre reiseforetak med at dokumentasjon kan vises i ettertid. 

Nemnda er kjent med at AtB nå vurderer endring av reglene på dette punkt. 

Nemndas flertall, nemndas leder og bransjerepresentantene finner etter en samlet
vurdering og i betraktning av AtBs nåværende regelverk, ikke grunnlag for å anbefale at
gebyret frafalles og viser til praksis i andre tilsvarende saker i 2017. 

Nemndas mindretall, forbrukernes representanter, finner i denne saken at det vil
være urimelig å fastholde gebyret og anbefaler derfor at gebyret frafalles. Mindretallet
begrunner dette med at moderasjonen er knyttet til passasjeren personlig og at dette vil
kunne dokumenteres i ettertid.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er avsagt med dissens.