Vedtak i Pakkereisenemnda

Sammendrag

Krav om prisavslag grunnet endring av båt.

Dato
20.09.2018

Saksnummer
2018-01718

Tjenesteytere
Apollo Reiser AS

Klager har i det vesentlige anført

Klager bestilte en pakkereise for to personer med Skjærgårdscruise i Kroatia,
standardlugar, dekk 2 med Arca/Adriatiq Queen i perioden 07.07.2018 - 14.07.2018 og
innkvartering i en ett-romsleilighet med balkong og utsikt mot bassenget på Romana
Beach Resort, Marska Rivieran, Kroatia i perioden 14.07.2018 - 21.07.2018. Totalpris kr.
46.000.

Klager har opprinnelig skrevet at saken gjelder to personer. Etter tilsvaret fra Apollo
hevder hun at saken omhandler ytterligere tre lugarer, med seks personer, totalt åtte
personer.

Klager bestilte reisen i 2017 sammen med en vennegjeng som bestilte tur med
individuelle billetter, skjærgårdscruise med Apollo på skipet Desire, en båt som fire i
reisefølget hadde vært på tidligere og var veldig fornøyd med. Apollo fikk problemer med
denne båten, pga. et bryllupsarrangement. Vennegjengen fikk tilbud om en annen båt,
Adriatiq Queen. Dette var en mindre båt som ikke hadde forskjellig pris på lugarene på
"main deck" og "lower deck" da alle lugarene var like. Alle i reisefølget godtok endring
av båt. De som da hadde bestilt oppgradering og betalt en høyere pris, tok det som en
selvfølge at de ville få pengene igjen for det de hadde betalt ekstra for oppgradering og
at de ville få den samme prisen som de som hadde bestilt på "lower deck". Dette skjedde
ikke, istedenfor gav Apollo alle i reisefølget, også de som hadde bestilt på "lower deck" kr.
1.000 per person i kompensasjon.

Det var fem par som oppgraderte lugartype til maindeck. Dette kostet kr. 3.400 ekstra
per person. Han som var kontaktperson fikk den ene oppgraderte lugaren på båten
Adriatiq Queen og er ikke med på klagen. Denne båten var mindre og hadde ikke alle de
fasiliteter som skipet Desire. Det var mye mindre uteplass og kun 17 solsenger, fordelt
på 30 personer, dette var trasig i forhold til at de seilte med båten hele formiddagen og
litt ut på ettermiddagen hver dag. Slik var det ikke på den opprinnelige båten som var
bestilt.

Klager krever et prisavslag på kr. 3.400 per person som er differansen mellom de som
bestilte tidlig på "main deck" og "lower deck".

Det vises for øvrig til korrespondanse fra klager.

Tjenesteyterne har i det vesentlige anført
Endringen gjelder bytte av båt med lik standard/rute/service, og med samme fasiliteter.
Forskjellen er at båten Desire er mindre og tar færre passasjerer enn Adriatiq Queen.
Båtene er små motoryachter. Den 19. februar 2018 ble de 30 reisende kontaktet. Alle fikk
kr. 1.000 per person i kompensasjon og ingen avbestilte turen som følge av endringen.
Årsaken til endringen var at Apollo ble informert om at båten var tatt ut av drift for å
brukes til et bryllup.

Desire hadde plass til 40 personer i 20 lugarer på "main deck" og rabatterte lugarer på
"lower deck". Adriatiq Queen hadde plass til 30 personer i 15 lugarer på "main deck"
med tilsvarende standard og ingen rabatterte lugarer da den kun hadde "main deck".
Adriatiq Queen tar færre passasjerer, har nøyaktig det samme tilbudet om bord og er
mer eksklusiv.

Det er ikke vanlig med en solseng per passasjer på båtene, men det er tilstrekkelig
antall solsenger/stoler til alle på soldekk. Soldekkene på båtene er ikke store nok om de
skal dekkes med solsenger for alle passasjerer. Derfor er det i tillegg til solsenger også
solstoler. Desire hadde heller ikke eksakt antall solsenger per passasjer, da rederiene
regner med at ikke alle ligger på en solseng samtidig.

Klager bestilte en lugar på "main deck". Det finnes også lugarer på "lower deck" som er
bestilt av andre venner/bekjente som reiste på samme reise. Det var en prisforskjell på
"main deck" og "lower deck" på den opprinnelige båten Desire.

20 personer hadde kjøpt "main deck" og de ble endret til tilsvarende lugar på den nye
båten, som Apollo fikk til samme pris som på Desire. Adriatiq Queen har kun ett dekk,
"main deck" og alle lugarer har derfor samme pris som "main deck" lugarer på Desire. Ti
personer hadde kjøpt rabatterte lugarer på Desire, prissatt mye lavere fra rederiets side
pga. beliggenhet. De ble oppgradert til "main deck" på Adriatiq Queen. Da endringen ble
gjort fra Apollos side, kunne de ikke kreve at disse kundene skulle betale tillegg for "main
deck". De fikk kr. 1.000 i rabatt for endring av båt som de øvrige passasjerene, i tillegg til
at de da ble oppgradert til "main deck". Kompensasjonen ble ikke tilbudt fordi gjestene
fikk et dårligere produkt, men som en "goodwill" for at det ble en endring i planlagt reise.

Klager kontaktet Apollo i juni da hun ble klar over at ikke alle hadde betalt det samme
for reisen. Ved en feil fra Apollos side fikk klager og hennes reisefølge som var oppført
på den samme billetten refundert ytterligere kr. 1.000, per person.  Hun fikk følgelig et
prisavslag på kr. 2.000 per person for seg og sitt reisefølge, mens alle de øvrige fikk et
prisavslag på kr. 1.000 per person. 

De øvrige tre bestillingene, totalt seks personer, fikk et prisavslag på kr. 1.000 per person.
Disse seks har ikke klaget til Apollo før de ble nevnt i klagers tilsvar.

Apollo er av den oppfatning at alle har fått kompensasjon for flyttingen til Adriatiq
Queen, og at klager med reisefølge har fått det produktet som de opprinnelig hadde
bestilt. Apollo kan ikke se at det foreligger grunnlag for ytterligere kompensasjon

Det vises for øvrig til korrespondanse fra Apollo Reiser AS.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. 

Så vidt nemnda kan se bestilte flere venner og bekjente et skjærgårdscruise med skipet
Adriatiq Queen sommeren 2018. Skipet ble imidlertid tatt ut av ordinær cruisetrafikk
på grunn av et bryllupsarrangement.  De som hadde bestilt fikk nytt tilbud om samme
cruise med et mindre skip ved navn Desire.  Nemnda legger etter det som er opplyst til
grunn at alle samtykket i bytte av skip.  Endringen betød i realiteten en oppgradering
ettersom skipet var mindre og alle lugarer var plassert på hoveddekket.

Når en endring som den ovennevnte skjer, gjelder følgende regler, jfr.
pakkereisevilkårene punkt 6.2. annet ledd:

"Kanselleres en reise før den starter pga hindringer utenfor arrangørens kontroll, plikter
han å refundere kunden alle innbetalte beløp umiddelbart.  Alternativt har kunden rett
til å delta i en annen pakkereise dersom arrangøren kan tilby dette.  Er reisen dyrere
enn den opprinnelige, skal kunden betale differansen. Er den billigere, kan kunden kreve
differansen tilbakebetalt."

Alle deltakerne fikk som følge av endringen av skip et avslag på kr. 1.000 pr. person.  I
følge arrangøren fikk klageren, som den eneste, på grunn av en misforståelse et avslag
på kr. 2.000 pr. person.  Klageren synes dette er urettferdig i og med at hun betalte
mer for å bo på hoveddekket på Adriatiq Queen enn de av de reisende som opprinnelig
hadde bestilt lugar på Lower Deck. 

Pakkereisenemnda har ingen mening om hvordan avslaget burde ha vært fordelt.
Etter nemndas syn må det være opp til arrangørens skjønn å fordele beløpet. Det er
en kjensgjerning at alle deltakerne samtykket i å reise med et annet skip, og at alle på
grunn av endringen, som en goodwill, fikk et avslag på kr. 1.000 per person.  Ingen har
betalt mer for sin lugar enn opprinnelig innbetalt beløp, til tross for at skipet i realiteten
representerte en oppgradering i forhold til Adriatiq Queen.

Vedtak

Pakkereisenemnda kan ikke anbefale at det blir gitt ytterligere avslag.