Vedtak i Transportklagenemnda
- Kollektivreiser

Sammendrag

Krav om erstatning for tapt kjøretime som følge av forsinkelse.

Dato
17.06.2016

Saksnummer
003/16 K

Tjenesteyter
NSB AS

Klager har i det vesentlige anført:

Den 18. august 2015 tok klager toget fra Oslo S til Drammen stasjon for å gjennomføre en
dobbel kjøretime fra kl. 14:30-16:00. Klager tok toget fra Oslo S kl. 13:39 som ville skulle være
ved Drammen stasjon kl. 14:12, ifølge NSBs rutetabell.

Rett før Asker stasjon stanset toget, det ble annonsert over høyttaleranlegget at stansen
skyltes feil på en sporveksler. Toget begynte etter en lang stund å kjøre, i sakte tempo, og var
fremme i Drammen kl. 15:35. Siden klager måtte påregne litt tid til å gå til kjøreskolen, så ble
timen avlyst. Klager måtte betale for den doble kjøretimen.

Klager hevder at det ikke ble gitt informasjon om alternativ transport som kunne ha fraktet
ham til Drammen på kortere tid.

Klager krever refusjon for kjøretimene kr 1200,- samt refusjon av togbillett kr 104,-

NSB har i det vesentlige anført:

Det er i NSBs transportvilkår § 7 oppstilt at:

Ved vesentlig forsinkelse kan passasjeren fremme krav om dekning av dokumenterte
påregnelige direkte utgifter, begrenset oppad til 2/10 av Folketrygdens grunnbeløp, for
eksempel:

Det at klager ikke rakk en kjøretime som han måtte betale for, er ikke en direkte påregnelig
utgift, men en følgeskade.

NSBs transportvilkår omfatter ikke dekking av følgeskader med unntak av for togreiser til
flyplass eller overgang buss (dekking av ny transport, kost, losji) der NSB konkret markedsfører
dette. Dette er i tråd med anbefalt bransjestandard for kollektivtrafikk hvor det fremgår
følgende:

«Reisegarantien omfatter heller ikke følgeskader av forsinkelsen f.eks. ved at du ikke rekker
tannlegetime, forretningsavtale eller en flyavgang».

NSB opprettholder på bakgrunn av dette sitt avslag på klagers krav om å få erstattet
kostnadene knyttet til tapt kjøretime. Klager har fått refundert billettprisen som en følge av
forsinkelsen, i henhold til Transportvilkårenes § 7 H 1.

Nemnda bemerker:

Ved vesentlig forsinkelse har passasjerene krav på å få dekket dokumenterte påregnelige
direkte utgifter oppad til 2/10 av Folketrygdens grunnbeløp, jf. NSBs transportvilkår § 7B.
Passasjerene kan videre ha krav på å få dekket 50 % av billettprisen, jf. § 7D.

Forsinkelsen var i dette tilfellet mer enn 30 minutter, nærmere bestemt 83 minutter, og anses
vesentlig. Klager har fått kompensasjon med 50 % av billettprisen.

Forsinkelsen førte til at klager mistet en dobbelt kjøretime som han måtte betale for. Klager
krever dekket utgiften på kr 1200. Dette er en følgeskade som etter nemndas vurdering bare
kan kreves dekket i helt spesielle tilfeller, hvor tapet er særlig påregnelige i forhold til reisen.
Nemnda finner at tapet i dette tilfellet ikke kan anses som direkte påregnelig utgift og finner
ikke å kunne anbefale at klager gis medhold.

Nemnda finner ikke å kunne anbefale at klager gis medhold.

Vedtak:

Transportklagenemnda Kollektivtransport finner ikke å kunne anbefale at klager gis medhold.

Vedtaket er enstemmig.