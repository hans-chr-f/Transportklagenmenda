Vedtak i Transportklagenemnda - Fly

Sammendrag

Krav om erstatning for utgifter i forbindelse med forsinket bagasje.

Dato
27.03.2023

Saksnummer
2022-02638

Tjenesteytere
SAS

Klager har i det vesentlige anført

Klager (to personer) reiste fra Oslo til Malaga via København den 2. februar 2022 med
SAS, hvor klager skulle befinne seg i tre uker. Klagers bagasje ble en uke forsinket.

Klager krever refusjon av utgifter til nødvendige innkjøp i ventetiden med til sammen
353,39 euro.

Tjenesteyterne har i det vesentlige anført
SAS har ikke avgitt uttalelse til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har tross
oppfordring ikke avgitt uttalelse til nemnda.

Flyselskapet er i henhold til luftfartsloven § 10-20 / Montrealkonvensjonen artikkel
19 ansvarlig for tap som følge av forsinket bagasje. Utlegg til for eksempel klær og
toalettartikler som skyldes et nødvendig behov kan klager kreve erstattet, men klager har
et ansvar for å begrense utgiftene. 

Klager har fremlagt kvittering på innkjøp av diverse klær og toalettartikler for to personer
for til sammen 353,39 euro.  I og med at klagers bagasje ble syv dager forsinket, er disse
utgiftene etter nemndas syn rimelige. Nemnda anbefaler at SAS refunderer klagers
utgifter med 353,39 euro.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS refunderer klagers utgifter med 353,39 euro.