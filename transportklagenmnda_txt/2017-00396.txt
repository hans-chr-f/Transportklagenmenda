Vedtak i Transportklagenemnda - Fly

Sammendrag

Krav om standarderstatning grunnet ruteendring.

Dato
11.01.2018

Saksnummer
2017-00396

Tjenesteytere
Brussels Airlines

Klager har i det vesentlige anført

Klageren skulle reise fra Oslo til Tenerife via Brüssel den 18. november 2016 kl 06.30,
og videre fra Brüssel kl 09.35 med SN3781. Dagen før avreise oppdaget hun tilfeldig
at avgangen fra Brüssel til Tenerife var endret til kl 06.00. Klageren hadde ikke blitt
informert om denne ruteendringen på noe tidspunkt. Da denne reiseruten ikke var
gjennomførbar måtte klageren kjøpe ny billett med annet selskap, pris kroner 1 489.

Flyselskapet kunne tilby ny avgang fra Brüssel dagen etter den 19. november via
München, men de kunne ikke tilby overnatting i Brüssel. Dette var ikke aktuelt for
klageren. 

Klageren ble ikke informert om ruteendringen innen to uker før avreise, og krever av den
grunn standarderstatning 250 euro i henhold til EU-forordning 261/2004.

Det vises for øvrig til klagerens brev.

Tjenesteyterne har i det vesentlige anført
Brüssels Airlines har ikke avgitt uttalelse til nemnda. Til klageren har selskapet i det
vesentlige anført:

SN3781 ble forsinket som følge av restriksjoner fra ATC(Air Traffic Control). Hendelsen
er ikke kompensasjonsberettiget i henhold til EU-forordning 261/2004, da årsaken til
uregelmessigheten var ekstraordinære omstendigheter utenfor Brüssels Airlines kontroll.

Nemnda bemerker

En ruteendring innebærer i dette tilfellet kansellering av en avtalt flygning. Kansellering
gir rett til erstatning etter EU-forordning 261/2004 artikkel 5, jf. artikkel 7, med
mindre flyselskapet har informert om endringen minst to uke før avgangstid eller
ruteendringen var forårsaket av ekstraordinære omstendigheter som ikke kunne vært
unngått selv om alle rimelige tiltak var truffet. I dette tilfellet ble ikke klager informert
om ruteendringen på noe tidspunkt. Selskapet opplyste til klageren at årsaken til
kanselleringen syntes å være restriksjoner fra ATC (Air Traffic Control), uten at dette ble
nærmere beskrevet eller dokumentert. Selskapet har ikke avgitt uttalelse til nemnda, og
nemnda treffer da vedtak basert på opplysningene som er fremkommet tidligere i saken,
jf. transportklagenemndforskriften § 5-3 tredje ledd. 

Det er flyselskapet som må godtgjøre at det forelå ekstraordinære omstendigheter som
ikke kunne vært unngått selv om alle rimelige tiltak var truffet. Klageren ble tilfeldigvis
selv oppmerksom på ruteendringen dagen før den planlagte flygningen, og selskapet har
ikke dokumentert eller godtgjort at kanselleringen skyldtes restriksjoner fra ATC som var
utenfor deres kontroll. Ruteendringen gir etter dette rett til standarderstatning på 400
euro. Klager har bare bedt om 250 euro, noe nemnda mener antagelig skyldes uvitenhet
om satsene. Nemnda anbefaler at selskapet betaler standarderstatning med 400 euro.

Vedtak

Transportklagenemnda - fly anbefaler at Brüssels Airlines utbetaler standarderstatning
på 400 euro.