Vedtak i Transportklagenemnda
- Kollektivreiser

Sammendrag

Krav om frafall av gebyr ved reise med studentbillett etter fylt 35 år

Dato
11.06.2019

Saksnummer
2019-01314

Tjenesteytere
AtB AS

Klager har i det vesentlige anført

Klager reiste med buss fra Voll studentby til Gløshaugen 1. mars 2019 da hun ble ilagt
gebyr for reise med studentbillett etter fylt 35 år. Klager viser til at hun ikke var klar
over at studentrabatt kun gjaldt for studenter under 35 år, og opplever ileggelsen som
diskriminerende for eldre fulltidsstudenter. 

Klager ønsker at AtB kommer med en regelendring som inkluderer studenter eldre enn
35 år, så lenge man kan fremvise gyldig dokumentasjon på at man er heltidsstudent.

På overnevnte bakgrunn har klager fremsatt krav om frafall av ilagt gebyr.

Tjenesteyterne har i det vesentlige anført
Klager ble 1. mars 2019 ilagt tilleggsgebyr fordi hun ikke kunne legitimere sin rett til bruk
av studentrabattert reisebevis.

Det avgjørende ved bruk av studentrabattert reisebevis, er at man oppfyller retten
til rabatt innen den konkrete reisekategorien. På AtBs nettsider fremgår det klart at
studentpris kun gjelder for studenter til og med 34 år. Det vil si at dersom man er
fylt 35 år på kontrolltidspunktet og reiser med studentrabattert billett vil man bli ilagt
tilleggsavgift.

Når det gjelder skjønn er det slik at AtB er et aksjeselskap som eies av Trøndelag
fylkeskommune og er derfor bundet av alminnelige forvaltningsrettslige prinsipper, slik
som krav til likebehandling og forutberegnelighet. Likhetsprinsippet legger et rettslig
bånd på forvaltningens skjønnsutøvelse ved å fastslå at forvaltningen i størst mulig
grad skal foreta en lik behandling av like saker basert på anvendelsen av likt regelverk.
Aldersgrensene knyttet til retten til å reise med studentrabatterte billetter er satt og
fremgår i AtBs takstregler. AtB må derfor forholde seg til disse grensedragningene i
vår saksbehandling. Dersom det åpnes for skjønn i saksbehandlingen er det kort vei
til vilkårlig saksbehandling idet grensene vil kunne bli forskjøvet ytterligere og være
avhengig av saksbehandler. AtB ser seg derfor nødt til å tolke regelverket strengt og
kan ikke foreta en vurdering om hvorvidt gebyr skal ettergis basert på den reisendes
økonomi.

Nasjonale retningslinjer for kundekategorier ble fastsatt av Jernbanedirektoratet i
Håndbok V821 i februar 2018. I Del 3 gis en beskrivelse av ulike billettyper og hvordan
de reisende inndeles i forskjellige kategorier. Under punkt 3 er «Student» definert som
«Heltidsstudent ved høgskole eller universitet mellom 19 og 30 år». AtB har satt øvre
aldersgrense for studenter til 35 år og dermed valgt å tilby rabatter utover de nasjonale
føringene.

AtB vil for øvrig vise til andre kollektivtrafikkselskap som det er naturlig å sammenligne
AtB med, sine regler. Både Ruter, Skyss og Kolumbus opererer med en øvre aldersgrense
for studentrabatten, på henholdsvis 30 år, 32 år og 31 år. AtB opererer med andre
ord med den høyeste aldersgrensen og tilbyr derfor studentrabatt til studenter i flest
aldersgrupper.

AtB ønsker også å vise til Nemndas uttalelser i sak 2018-03407 og 2018-02753 hvor
reisende ble ilagt tilleggsgebyr etter å ha reist med studentrabatterte billetter til tross for
at de oversteg øvre aldersgrense for denne rabattkategorien. I begge sakene kunne ikke
Nemnda se at det var grunnlag for å anbefale at gebyrene ble frafalt. Nemnda uttalte at
«Nemnda viser til at retten til å benytte reisekort for studenter bare gjelder for personer
under 30 år. Klager var over 30 år og var ikke berettiget til studentbillett».

AtB opprettholder med dette tidligere avgjørelse og viser videre til begrunnelse i tidligere
svar til Klager.

Nemnda bemerker

Klager ble ved kontroll på busslinje 5 den 1. mars 2019 ilagt gebyr fordi hun ikke oppfylte
vilkårene for bruk av studentbillett. 

Nemnda bemerker at det etter AtBs regelverk, jf. §§ 2 og 7 kreves at det under reisen
kan vises dokumentasjon for rett til rabattert billett og at gebyr kan ilegges dersom slik
dokumentasjon mangler.

Nemnda viser til at retten til å benytte billett for studenter bare gjelder for personer til
og med 34 år. Klager fylte 35 år i september 2017 og var ikke berettiget til studentbillett.
Vilkårene for å ilegge gebyr var dermed til stede. 

Nemnda bemerker at det er den reisendes ansvar å kjøpe billetter i riktig billettkategori.
Betingelsene for bruk av studentbillett fremgår på AtBs nettsider og ved bruk av AtBs
mobilapplikasjon. 

Nemnda kan ikke se at det er grunnlag for å anbefale at gebyret frafalles og viser for
øvrig til at det er vanlig i de fleste transportselskaper å ha en øvre aldersgrense for
studentbilletter.

Vedtak

Transportklagenemnda Kollektivtransport finner ikke å kunne anbefale at klager gis
medhold.