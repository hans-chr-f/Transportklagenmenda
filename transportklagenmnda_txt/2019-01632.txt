Vedtak i Transportklagenemnda
- Kollektivreiser

Sammendrag

Krav om frafall av ilagt gebyr ved reise med t-bane.

Dato
19.11.2019

Saksnummer
2019-01632

Tjenesteytere
Ruter

Klager har i det vesentlige anført

Klager reiste med t-banen fra Røa til Majorstuen 27. mars 2019. Bilettkontrollørene kom
på t-banen ved Smestad eller Borgen. 

Klager har anført at hun hadde betalt enkeltbillett i Ruters mobilapplikasjon før hun gikk
om bord på t-banen. Hun betalte med Vipps. Da hun skulle vise billetten viste det seg at
applikasjonen hadde hatt tekniske problemer, slik at den hentet billetten først da klager
åpnet programvaren for kontrolløren, slik at nedtellingen begynte da. Hun forsøkte å
forklare til kontrollørene at det var tekniske problemer, men ble likevel ilagt gebyr. Klager
har vist til kvittering fra Vipps som viser at billetten var betalt kl. 15:36, ett minutt før t-
banen gikk fra Røa. Boten ble betalt kl. 15:46. 

På bakgrunn av det ovennevnte har klager fremsatt krav om frafall av ilagt gebyr.

Tjenesteyterne har i det vesentlige anført
Klager ble ilagt gebyr på t-banen fordi billett ble kjøpt for sent. 

På t-banen må billetten være bekreftet og nedtellingen ha startet før passasjeren kan gå
om bord. Det er kundens ansvar å påse at billetten blir lastet ned i mobilapplikasjonen
og at den starter. Dersom dette ikke er gjennomført har man ikke gyldig billett. 

I dette tilfellet startet klager kjøpet av billett kl. 15:36:07. Kontrollørene startet å
kontrollere 15:43, og gebyr ble ferdig utfylt kl. 15:45. Billetten ble bekreftet kl. 15:44:42,
som er for sent. 

Selv om betalingen blir bekreftet i Vipps, må kunden selv forsikre seg om at billetten
blir lastet ned og at nedtellingen starter. Dette skjedde ikke i dette tilfellet. Ruter har på
ovennevnte bakgrunn avvist klagers krav om frafall av ilagt gebyr.

Nemnda bemerker

Klager ble ilagt gebyr på t-banen 27. mars 2019 fordi hun kjøpte billett for sent. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Ved bruk av mobilapp må billett være
kjøpt og bekreftet før påstigning. 

Nemnda bemerker at klager startet kjøp av billett kl. 15.36.07, men billetten var ikke
lastet ned ved kontrollen som er registrert startet ved Borgen 15:43,  Klagers billett ble
aktivert kl. 15:44:42. Klagers billett er således aktivert etter at hun gikk om bord på t-
banen. Vilkårene for å ilegge gebyr var dermed tilstede. 

Nemnda bemerker at det er klagers ansvar å sikre seg at billetten ikke bare betales med
Vipps, men også sørger for at billetten lastes ned og bekreftes gyldig.  Bekreftelse av
betaling via Vipps er en del av kjøpsprosessen, deretter skal billetten lastes ned før den
bekreftes gyldig. 

Nemnda kan ikke se at det er grunnlag for å anbefale at gebyret frafalles.

Nemndas Forbrukerrepresentanter vil særlig bemerke at gebyr ikke bør ilegges dersom
det det avdekkes i forkant av og under kontrollen at det er tekniske problemer i
betalingsappen og at ilagt gebyr bør ettergis dersom dette oppdages i etterhånd. Det
er derfor viktig at kommunikasjonen mellom Ruter og Vipps om eventuelle tekniske
problemer til enhver tid er oppdatert, og at slike problemer enkelt lar seg bringe på det
rene på forespørsel.

Vedtak

Transportklagenemnda for kollektivtransport finner ikke å kunne anbefale at klager gis
medhold.