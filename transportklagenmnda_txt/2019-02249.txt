Vedtak i Transportklagenemnda
- Kollektivreiser

Sammendrag

Krav om frafall av gebyr - påstand om identitetstyveri

Dato
13.11.2019

Saksnummer
2019-02249

Tjenesteytere
Skyss

Klager har i det vesentlige anført

Klager viser til mottatt inkassovarsel fra Skyss og krever at selskapet frafaller kravet.
Ifølge klager har han ikke reist med buss i det angitte tidsrommet, og må følgelig ha blitt
utsatt for identitetstyveri. 

Klager krever at gebyret frafalles.

Tjenesteyterne har i det vesentlige anført
Klager har fått avvist sin klage til Skyss på det grunnlag at klagen er sendt inn for
sent. Når det gjelder selve klagen fremkommer det i dokumentasjon fra kontroll
at vedkommende ikke hadde billett og nektet å oppgi personalia. Det ble deretter
oppgitt falsk personalia før klagers kjæreste til slutt oppga korrekt informasjon om
vedkommende. 

Det følger av transportvilkårene til Skyss at billett må være kjøpt før eller ved påstigning.
Ved bruk av reisekort må kortet valideres umiddelbart etter påstigning. Reisende som
ikke kan vise gyldig billett, kan ilegges tilleggsavgift jfr. punkt 4 i transportvilkårene. 

På grunnlag av overnevnte avviser Skyss klagers krav om frafall av gebyret.

Nemnda bemerker

Klager ble ved kontroll på bussen den 17. april 2019 ilagt gebyr på bussen da han ikke
kunne vise gyldig billett.

Nemndas flertall, nemndas leder og bransjerepresentantene, viser til at saken dreier seg
om påstått identitetstyveri. Saken reiser bevisspørsmål som vanskelig kan avklares under
nemndas saksbehandling og uten at det avgis muntlige forklaringer. Saken bør derfor
avvises fra behandling i nemnda, jf. transportklagenemndforskriften § 6-2 bokstav c og
d. 

Nemndas mindretall – forbrukerrepresentanten – er av den oppfatning at saken
bør realitetsbehandles. Etter mindretallets syn er det ikke fremlagt noen form for
dokumentasjon som vanskeliggjør nemndas skriftlige saksbehandling i denne saken. 
Etter mindretallets syn må klager gis medhold i sitt krav om frafall av gebyret.
Mindretallet kan ikke se at den påberopte klagefristen fremgår av vedtektene. En slik
klagefrist kan uansett ikke gjøres gjeldende i en sak om påstått identitetstyveri. Det
følger av Skyss sine vedtekter § 4, 4. avsnitt, at identitetsopplysningene til den som
blir ilagt tilleggstakst og ikke betaler på stedet må verifiseres av Skyss. Skyss har kun
henvist til dokumentasjon fra kontrollen hvor det skal fremgå at klagers kjæreste til slutt
bekreftet klagers identitet i gebyrileggelsessituasjonen. Denne tredjepersonen er ikke
navngitt. Skyss har ikke fremlagt kopi av dokumentasjonen, og de har heller ikke gitt
noen nærmere forklaring på hva som gjorde at kontrolløren var trygg på at han/hun
hadde verifisert klagers identitet. Etter mindretallets syn har ikke Skyss sannsynliggjort at
de sikret en tilstrekkelig verifisering av den reisendes identitet i gebyrsituasjonen.

Vedtak treffes i samsvar med flertallets syn.  

Klager har mulighet for å bringe saken inn for forliksrådet.

Ved sluttbehandlingen av saken i nemnda var den andre forbrukerrepresentanten syk.
Vedtaket ble fattet i medhold av transportklagenemndforskriften § 5-5 (5).

Vedtak

Saken avvises fra behandling i Transportklagenemnda for kollektivtransport.