Vedtak i Transportklagenemnda - Fly

Sammendrag

Krav om refusjon av kansellert flyreise samt
standarderstatning grunnet kanselleringen.

Dato
27.04.2023

Saksnummer
2022-02965

Tjenesteytere
Tripmonster / Tripmate
Turkish Airlines
Travelgenio

Klager har i det vesentlige anført

Klager og hennes sønn (til sammen to personer) skulle reise med Turkish Airlines fra
Sotsji til Oslo via Istanbul den 2. september 2022 (TK296 og TK1751).  Reisen var bestilt
gjennom Tripmonster.

Den 26. juli 2022 fikk klager beskjed fra Tripmonster og Turkish Airlines om at flyvningen
fra Sotsji til Istanbul var kansellert. Hun ble ikke informert om årsaken til kanselleringen,
og ble heller ikke omrutet. Klager kjøpte nye flybilletter.

Det er fremsatt krav om refusjon av bookingen (6033,91 NOK) og standarderstatning
på 600 euro. Klager ønsker ikke å få pengene tilbake for de nye flybillettene, men at
Tripmonster refunderer summen for turen som ble kansellert.

Tjenesteyterne har i det vesentlige anført
Saken ble sendt for tilsvar til Tripmonster, Travelgenio og Turkish Airlines. Reisen ble
ifølge klager bestilt gjennom Tripmonster. Årsaken til at saken også ble sendt for tilsvar til
Travelgenio var at faktura tilsynelatende gikk til Travelgenio.

Hverken Tripmonster eller Travelgenio har fremmet tilsvar til Transportklagenemnda.

Turkish Airlines har anført at klager må kontakte reisebyrået for søknad om refusjon.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3. Verken
Tripmonster eller Travelgenio har fremmet tilsvar i saken. 

EU-forordning 261/2004 oppstiller rettigheter for passasjerer i forbindelse med nektet
ombordstigning, kanselleringer og forsinkelser.  Forordningen får i utgangspunktet
anvendelse for flygninger innen EU-/ EØS-området, flygninger fra EU-/ EØS-
området til en tredjestat og flygninger fra en tredjestat hvis det «transporterende
luftfartsselskap for flygningen er et EF-luftfartsselskap», jf. artikkel 3 punkt 1 bokstav
b. Det «transporterende luftfartsselskap» er i artikkel 2 bokstav b) definert til «et
lufttransportforetak som utfører eller har til hensikt å utføre en flygning i henhold til en
avtale med en passasjer eller på vegne av en annen person, juridisk eller fysisk, som har
en avtale med denne passasjeren.  Slik nemnda ser det kommer EU-forordning 261/2004
ikke til anvendelse for denne kanselleringen, som oppsto på en flyvning mellom to land
utenfor EU/EØS (Russland-Tyrkia) med Turkish Airlines (ikke EU/EØS-selskap).  Klager har
med dette ikke rett på standarderstatning eller refusjon med grunnlag i EU-forordningen.

Spørsmålet er om klager har rett på refusjon av billettene på annet juridisk grunnlag.

Nemnda mener at Turkish Airlines er ansvarlig for klagers tap på alminnelig kjøpsrettslig
grunnlag. Klager kjøpte billetter som ikke kunne benyttes grunnet forhold på
flyselskapets side. Flyselskapet har ikke levert den ytelsen de har fått betalt for. Klager
har da krav på full refusjon. Nemnda anbefaler derfor at Turkish Airlines refunderer
klagers ubenyttede flybilletter mellom Sotsji og Oslo til klager. 

Turkish Airlines har uttalt at klager må søke om refusjon gjennom reisebyrået. Dersom
Turkish Airlines mener de allerede har refundert til reisebyrået, som er en formidler,
anbefales Turkish Airlines å kreve beløpet tilbake fra reisebyrået i etterkant.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at Turkish Airlines refunderer klagers flybilletter
mellom Sotsji og Oslo via Istanbul (6033,91 NOK).