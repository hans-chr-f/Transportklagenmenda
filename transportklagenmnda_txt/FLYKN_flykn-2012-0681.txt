Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.05.2013

Saksnummer
681/12F

Tjenesteyter
Türkish Airlines

Klager har i det vesentlige anført:

Klager skulle reise fra Oslo til Beijing via Istanbul den 27. oktober 2012. TK1754 fra Oslo til
Istanbul ble forsinket 2 ½ time, som medførte at klager mistet sin videreforbindelse og ankom
bestemmelsesstedet 15 timer forsinket.

Klager fikk ingen assistanse i Istanbul, og han ble ikke informert om sine rettigheter. Klagers
bagasje ble to døgn forsinket.

Klager krever standarderstatning 600 euro i henhold til EU-forordning 261/2004.

Türkish Airlines har ikke avgitt uttalelse til nemnda. Til klager har selskapet i det
vesentlige anført:

TK1754 ble forsinket 2 ½ time som medførte at klager mistet sin videreforbindelse. Klager ble
booket om til neste ledige flight via Frankfurt.

Flyselskapene har rett til å avslå krav om kompensasjon i forbindelse med forsinkelser.

Türkish Airlines beklager hendelsen, men kan ikke imøtekomme klagers krav.

Det vises for øvrig til Türkish Airlines brev.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Türkish Airlines ved nemndas e-post av 4. januar 2013 med frist til 15.
februar 2012 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Türkish Airlines har ikke avgitt uttalelse til nemnda. Nemndas avgjørelse treffes på bakgrunn
av de foreliggende opplysninger.

Nemnda legger til grunn at klager kom frem til Beijing om lag 15 timer forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Türkish Airlines har ikke godtgjort at forsinkelsen skyldtes en ekstraordinær omstendighet
som ikke kunne vært unngått selv om alle rimelige tiltak var truffet. Forsinkelsen gir etter
dette rett til en standarderstatning på 600 euro.

Ved lengre forsinkelser skal flyselskapet tilby måltider og forfriskninger som står i rimelig
forhold til ventetiden, jf. forordningen artikkel 6 jf. artikkel 9. Türkish Airlines tilbød ikke mat
eller drikke i løpet av klagers åtte-timers opphold på Istanbul Airport. Nemnda anbefaler
at Türkish Airlines erstatter klagers dokumenterte utgifter til mat/drikke i Istanbul. Dersom
klager ikke har tatt vare på kvitteringer, anbefaler nemnda at han gis en erstatning på 20 euro.

Ved lengre forsinkelser skal flyselskapet gi alle berørte passasjerer en skriftlig melding om
bestemmelsene om erstatning og assistanse i henhold til EU-forordningen, jf. forordningen
artikkel 14. Passasjerene skal også få detaljerte skriftlige opplysninger om hvordan de kan
komme i kontakt med det nasjonale organ som behandler slike saker. Türkish Airlines har i
dette tilfellet ikke oppfylt sin informasjonsplikt.

Vedtak:

Transportklagenemnda - fly anbefaler at Türkish Airlines utbetaler en erstatning på 600 euro
til klager. Nemnda anbefaler videre at Türkish Airlines erstatter klagers dokumenterte utgifter
til mat, eventuelt utbetaler 20 euro dersom klager ikke kan dokumentere utgiftene.

Vedtaket var enstemmig.