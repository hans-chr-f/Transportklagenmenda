Vedtak i Transportklagenemnda
- Kollektivreiser

Sammendrag

Krav om sletting av gebyr for ugyldig billett.

Dato
14.02.2013

Saksnummer
73/12 J

Tjenesteyter
NSB

Krav om sletting av gebyr for ugyldig billett.

Klager har i det vesentlige anført:

Klager kjøpte billett på automat på Oslo S den 12.09, gikk så bort til valideringsmaskinen ved
nedgangen til spor 11 og la kortet på leseren. Hun fikk da opp et tegn som hun ikke tittet
veldig nøye på, men det sto at hun hadde gyldig billett til en eller annen dato. Klager forsto
det slik at kortet da var validert.

I sitt svarbrev til klager hevder NSB at periodebilletter må valideres etter utløpet av gjeldende
periode for å være gyldig. Blir kortet validert på utløpsdato blir det ikke «nødvendigvis»
validert.

Klager viser til at hun flere ganger tidligere har validert ny periode på automat før den gamle
har gått ut. Det må være NSBs ansvar å forklare hvordan dette er mulig noen ganger og
andre ikke. Klager mener det må være en teknisk svikt at automaten ikke registrerer nær man
validerer for nært opp til utløpstidspunkt. Klager mener det ikke er godt nok opplyst hva som
skal til for å ha gyldig kort.

Klager krever at gebyret slettes.

NSB har i det vesentlige anført:

Som det fremgår av NSBs transportvilkår § 4 C vil passasjerer som ved kontroll ikke
har stemplet eller på annen måte gyldig kontrollert billett, bli ilagt gebyr fastsatt av
Samferdselsdepartementet.

Klager ble påtruffet på toget i ubetjent vogn den 14.09.12 uten gyldig aktivert billett. Klager
fikk altså gebyret basert på det objektive kriteriet at hun ikke hadde gyldig billett.

Klager kjøpte riktignok en periodebillett den 12.09.12 på billettautomat på Oslo S stasjon, men
startet ikke denne billetten før den 18.09.12. Klager skriver at hun prøvde å aktivere den nye
billetten den 12.09.12 før kl. 15.21. Det som har skjedd er at klager har prøvd å aktivere den
nye billetten før den gamle har gått ut. Den forrige periodebilletten var nemlig gyldig fram til
kl. 15.15. Man kan riktignok ha inntil to periodebilletter fra ruter i reisekortet samtidig, men én
aktiv og én «på vent». Ruter informerer også om at man må være oppmerksom på at dersom
man har flere billetter i samme reisekort, så blir ikke den nye billetten aktivert så lenge det er
tid igjen på den gamle.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Selv om grunnen til at klager ikke hadde gyldig billett skyldtes at hun trodde hun hadde
validert den nye periodebilletten, endrer dette ikke det faktum at klager ikke kunne fremvise
gyldig billett under billettkontrollen i en ubetjent vogn. NSBs kontrollører kunne derfor ilegge
henne et gebyr i henhold til transportvilkårene.

Det er passasjerens ansvar å ha gyldig billett. Nemnda mener det må være den reisende selv
som må sjekke statusen på sitt reisekort med jevne mellomrom slik at man er sikker på at
man har gyldig billett. Dette oppfordrer Ruter de reisende å gjøre før hver reise. Billetten er
gyldig når den er aktivert, det vil si at det er registrert en startdato og et klokkeslett. En 30
dagers periodebillett løper således fra dato/klokkeslett for aktivering og utløper nøyaktig 30
døgn senere på samme tidspunkt. Ny billett i kortet kan derfor ikke startes opp før forrige
billett er utløpt.

Klager kjøpte en ny billett den 12.09 og ettersom hun forsøkte å aktivere den nye billetten
før kl. 15.15 denne dagen, så ville dette ikke være mulig i det den gamle periodebilletten var
gyldig frem til dette tidspunktet. Gyldighetstiden på billettene knyttes opp både mot dato og
klokkeslett og det er derfor ikke mulig å ha to aktiverte periodebilletter i ett og samme kort.
Nemnda kan derfor ikke se at ileggelse av gebyr var feil i denne saken.

Nemnda finner etter dette ikke grunnlag for å anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.