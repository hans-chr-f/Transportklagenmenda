Vedtak i Transportklagenemnda
- Kollektivreiser

Sammendrag

Krav om erstatning i forbindelse med en forsinkelse.

Dato
04.11.2013

Saksnummer
30/13 J

Tjenesteyter
NSB

Krav om erstatning i forbindelse med en forsinkelse.

Klager har i det vesentlige anført:

Den 22.03.13 skulle klager ta toget fra Oslo til Voss med avgang kl. 15.01 og ankomst kl. 20.52.
Det var store forsinkelser denne dagen og toget ankom Voss kl. ca. kl. 22.20. Resultatet for
klager var at korresponderende buss til Hardanger hadde gått for lengst. Klager måtte ta
drosje til Granvin og krever derfor kr 680 erstattet av NSB. Klager hadde ingen annen mulighet
enn å ta drosje da siste bussavgang til Granvin var gått og det heller ikke er personer hun
kunne bedt om skyss fra. Klager stiller seg undrende til at drosjeutgiften ikke kan anses som
en påregnelig direkte utgift slik NSBs transportvilkår er utformet.

NSB har i det vesentlige anført:

Toget som klager tok var den aktuelle dagen vesentlig forsinket (mer enn 60 minutter) til
klagers bestemmelsesstasjon Voss. Klager fikk derfor i henhold til NSBs Transportvilkår § 7 J
erstattet 50% av billettprisen for den aktuelle reisen.

Ut fra NSBs Transportvilkår § 2 A går det frem at NSB plikter å transportere passasjerer med
gyldig billett frem til angitt bestemmelsesstasjon. Transporten skal skje uten unødig opphold
og om nødvendig med annet transportmiddel enn tog.

Klager ble transportert til hennes bestemmelsesstasjon; som i dette tilfellet var Voss. At
klager hadde planer om å reise videre med buss til Hardanger kan ikke anses som påregnelig
for NSB. NSB garanterer ikke for korrespondanse med andre kollektivselskap, selv om
togforsinkelsen isolert sett kan være skyld i at klager mistet bussen.

NSB finner ikke grunnlag for å erstatte klagers utgifter til drosje.

Nemnda bemerker:

Ved vesentlig forsinkelse kan passasjeren fremme krav om dekning av dokumenterte
påregnelige direkte utgifter, begrenset oppad til 2/10 av Folketrygdens grunnbeløp, jf. NSBs
transportvilkår § 7B. I tillegg kan man få refusjon av 50% av billettprisen, jf. § 7 J. Det er et
vilkår at forsinkelsen er vesentlig før rettighetene trer i kraft. I henhold til NSBs transportvilkår
§ 7 A må det være en forsinkelse på mer enn 60 minutter til bestemmelsesstasjonen for
regiontog før forsinkelsen anses vesentlig.

Klagers tog var i følge klager ca. 1 time og 30 minutter forsinket til Voss. NSB har ikke
kommentert forsinkelsens lengde utover at den var på mer enn 60 minutter. Forsinkelsen
medførte at klager ikke rakk bussen fra Voss til Granvin. Som følge av dette ble klager påført
en utgift til drosje.

Ved den videre vurderingen av saken har nemnda delt seg i et flertall og et mindretall.

Flertallet, lederen, forbrukernes representanter og Jernbaneverkets representant,
legger på bakgrunn av de foreliggende opplysninger til grunn at klager som en direkte
følge av forsinkelsen ble påført utgifter til drosje fordi siste buss var gått. Det må etter
flertallets vurdering anses som påregnelig for NSB at noen passasjerer som reiser med
tog skal videre med et annet transportmiddel og at en forsinkelse således kan påføre
passasjeren utgifter til kjøp av nye billetter, alternativ transport mv. Forsinkelsen gir
etter dette rett til erstatning. Flertallet anbefaler at NSB erstatter klagers utgift til
drosje.

Mindretallet, Flytogets representant, er av den oppfatning at når et tog ankommer
Voss vil det ikke være forutsigbart for togselskapet hva alle passasjer som har kjøpt
en billett med bestemmelsesstasjon Voss skal gjøre videre. Motsatt vil det være
forutsigbart at en passasjer skal videre med fly dersom han/hun har kjøpt en billett til
en togstasjon på en flyplass.

Mindretallet mener at det ikke kan anses påregnelig for NSB at klager skulle reise videre fra
Voss til Granvin i Hardanger med buss. Mindretallet kan ikke se at det finnes grunnlag for at
NSB skal erstatte klagers utgifter til drosje og kan derfor ikke anbefale at klager gis medhold.

På bakgrunn av flertallets vurdering traff nemnda slikt

Vedtak:

Transportklagenemnda - jernbane anbefaler at NSB dekker klagers utgift til drosje.