Vedtak i Transportklagenemnda - Fly

Sammendrag

Krav om refusjon av nye flybilletter ved kansellering.

Dato
17.12.2018

Saksnummer
2018-01509

Tjenesteytere
Norwegian

Klager har i det vesentlige anført

Klager og hans reisefølge hadde reist fra Malaga (AGP) til Oslo lufthavn (OSL) med
Norwegian, og skulle reise videre med DY356 til Bodø (BOO) 11. mars 2018 kl. 21.30.
Flyvningen til Bodø ble kansellert. Klager har mottatt standardkompensasjon på totalt
500 euro for to passasjerer, refusjon av Norwegian-billetter til kroner 1 158, samt
refusjon av utgifter til transport til kroner 1 486. 

Reisen var kjøpt av reisebyrået Albatros. Norwegian påberoper seg å ha kontaktet
klager, i dette tilfellet Albatros, hvor reisen var bestilt. Albatros er ikke bemannet så
sent på kvelden. Norwegian har, etter klagers oppfatning, kontaktet klager ved å ringe
billettens referansenummer. Han anfører at Norwegian har klagers telefonnummer
registrert i klagers profil hos selskapet, samt at hans nummer ligger tilgjengelig i
nummeropplysningen. Norwegian kontaktet ikke klager, og klager fikk ikke kontakt med
selskapet, hverken på telefon eller på internett. 

Videre har klager forklart at Norwegians ansatte på Oslo lufthavn jobbet hardt med å
hjelpe passasjerene denne natten. Mellom kl. 01 og 02 om natten - da om lag halvparten
av passasjerene hadde fått hjelp - ga Norwegian opp, og ba passasjerene om å skaffe nye
flybilletter selv. Det ble lovet at passasjerene skulle få utgiftene refundert. Det ble ikke
gitt informasjon om at flybillettene måtte kjøpes av Norwegian. 

På bakgrunn av det ovennevnte har klager fremsatt krav om refusjon av nye flybilletter
med SAS til kroner 4 198.

Tjenesteyterne har i det vesentlige anført
Norwegians flyvning DY356 fra Oslo til Bodø 11. mars 2018 ble kansellert av tekniske
årsaker. 

Klager valgte å kjøpe nye billetter med SAS da han ikke kom i kontakt med Norwegian
på internett. Selskapet anfører at klager har pådratt seg en unødvendig kostnad ved å
kjøpe nye billetter. I sin klage viser klager til at han ble forsøkt kontaktet av Norwegian
for ombooking, men at han aldri hørte noe fra selskapet. Årsaken til dette er at klager
reserverte billettene hos Albatros. I dette tilfellet vil kontaktopplysningene til reisebyrået
være tilgjengelige for Norwegian, og selskapet kan ikke klandres for dette. 

Norwegian har imøtekommet klagers krav om standardkompensasjon på totalt 500 euro
for to passasjerer, refusjon av klagers Norwegian-billetter til Bodø, totalt kroner 1 158
for to passasjerer. Klager har også mottatt refusjon av sine utgifter til taxi og tog, totalt
kroner 1 486. 

Norwegian avviser klagers gjenstående krav om refusjon av flybilletter med SAS til kroner
4 198.

Nemnda bemerker

Klager har fått innvilget standardkompensasjon og refusjon for ubenyttede billetter av
Norwegian. Klager ønsker også refusjon av sine billettutgifter med SAS på kroner 4 198.

Norwegian avviser dette, da man mener at klager pådro seg unødvendige utgifter til
ombooking. 

Norwegian har opplyst til klager at man i forbindelse med ombooking gjentatte ganger
forsøkte å nå klager på et nummer som sto på billetten hans. Det viser seg at dette
nummeret var referansenummeret til reisebyrået Albatros, som klager hadde bestilt
billettene gjennom.

Nemnda legger til grunn at når klager har bestilt flybilletter via et reisebyrå, er det
reisebyråets kontaktopplysninger på passasjeren som er tilgjengelige for flyselskapet.
Selv om klager også hadde en profil på Norwegian med riktig telefonnummer, må
flyselskapet kunne nøye seg med å forholde seg til opplysningene fra reisebyrået. Det
er uklart for nemnda hvilke kontaktopplysninger Albatros hadde på klager. Nemnda er
derfor av den oppfatning at klager må rette sitt krav mot Albatros.

Vedtak

Transportklagenemnda - fly anbefaler ikke at klager gis medhold.