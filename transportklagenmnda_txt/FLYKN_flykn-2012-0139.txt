Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
17.10.2012

Saksnummer
139/12F

Tjenesteyter
SAS

Krav om erstatning grunnet forsinkelse.

Klager har i det vesentlige anført:

Klager hadde bestilt plass med SK4022 kl. 13:00 fra Stavanger til Oslo den 22. desember
2011 som skulle lande kl. 13:40. Deretter skulle klager videre med Qatar Airways kl. 15:00 til
Bangkok. SK4022 ble forsinket slik at klager mistet sin videreforbindelse.

Klager fikk ingen hjelp av SAS, og endte opp med å kjøpe ny billett.

Klager kan ikke se at SAS kan godtgjøre for at alle mulige forholdsregler ble tatt for å unngå
forsinkelsen, og krever ekstrautgiftene erstattet.

SAS har i det vesentlige anført:

SK4022 avgikk dessverre 47 minutter forsinket fra Stavanger og ankom Oslo 56 minutter
forsinket, 35 minutter av forsinkelsen skyldtes at flyet ankom Stavanger forsinket fra Oslo og
12 minutter skyldtes assistanse av passasjer med redusert bevegelighet. Avgangen hadde
også lengre flytid til Oslo enn normalt som følge av restriksjoner på ankomster ved Oslo
lufthavn.

Flyet som skulle operere til Stavanger og tilbake fikk feil på setet til styrmannen, og flyet
ble satt ut av drift. Feilen oppstod plutselig under drift, og er ikke et resultat av manglende
vedlikehold. SAS gjorde sitt ytterste for å minimere følgene av den tekniske feilen.

SK4022 parkerte ved Oslo lufthavn kl. 1446. Klager hadde separate billetter videre med Qatar
Airways til Doha/Bangkok med avgang kl. 15.00. I henhold til klagers boardingkort stenger
utgangen kl. 1440.

SAS kan ikke imøtekomme klagers krav.

Det vises for øvrig til SAS brev.

Nemnda bemerker:

Klager ankom Gardermoen 50 minutter forsinket. Forsinkelsen medførte at han ikke rakk sin
videreforbindelse til Bangkok og ble påført utgifter til ny billett.

SAS er i henhold til luftfartsloven § 10-20 ansvarlig for tap som følge av forsinkelse, med
mindre selskapet godtgjør at det har tatt alle forholdsregler som med rimelighet kan kreves
for å unngå tapet, eller dette ikke har vært mulig for dem.

Nemnda legger på bakgrunn av de foreliggende opplysninger til grunn at forsinkelsen dels
skyldtes en plutselig teknisk feil som gjorde det nødvendig å bytte fly, dels tidsbruk knyttet
til person med redusert bevegelighet og dels restriksjoner i luftrommet. Nemnda er av
den oppfatning at SAS i dette tilfellet ikke hadde mulighet til å unngå forsinkelsen og at
forsinkelsen ble gjort så kort som mulig. Forsinkelsen gir således ikke rett til erstatning etter
luftfartsloven.

Saken gir av samme grunn samt forsinkelsens lengde heller ikke rett til standarderstatning
etter EU forordning 261/2004.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines