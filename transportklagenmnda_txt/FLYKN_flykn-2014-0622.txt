Vedtak i Transportklagenemnda - Fly

Sammendrag

Krav om refusjon av billetter avbestilt grunnet viktig legetime.

Dato
16.02.2015

Saksnummer
622/14F

Tjenesteyter
Tripmonster

Krav om refusjon av billetter avbestilt grunnet viktig legetime.

Klager har i det vesentlige anført:

Den 6. mai 2014 bestilte klager en reise hos Tripmonster t/r Oslo - Mashad via Doha for reise
den 31. mai - 20. juni, for seg og sin familie. Pris inkludert avbestillingsforsikring, kroner 13
776.

Etter at reisen var bestilt og betalt mottok klager innkallelse til legetime den 1. juni på
Haukeland Universitetssykehus for sin datter, for utredning av hennes hjertefeil. Klager har
fremlagt legeerklæring, men reisebyrået vil til tross for dette ikke refundere billettene.

Klager krever refusjon av flybillettene, kroner 13 776.

Det vises for øvrig til klagers brev.

Tripmonster har i det vesentlige anført:

I henhold til Tripmonsters regler og vilkår gjelder avbestillingsforsikring kun ved akutt sykdom.
Forsikringen gjelder ikke for kronisk sykdom som har vært diagnostisert før. Klager krysset av
for å ha lest Tripmonsters regler og vilkår ved bestilling av reisen.

Klager har sendt Tripmonster kopi av et brev fra Haukeland Sykehus som er datert den 29.
april, før klager bestilte reisen. Videre har han sendt en legeerklæring datert den 21. mai
hvor det står at klager og hans familie ikke kan reise på grunn av en innkallelse de har fått fra
sykehuset. Det vil si at datterens sykdom var kjent ved bestillingstidspunktet.

Tripmonster kan på grunnlag av ovennevnte ikke imøtekomme klagers krav.

Nemnda bemerker:

Klager hadde kjøpt «Avbestillingsbeskyttelse». Avbestillingsforsikringen gjelder dersom den
reisende, eller noen i den reisendes familie eller pårørende rammes av akutt sykdom, ulykke
eller dødsfall.

Vilkårene definerer ikke hva som menes med «akutt sykdom». Det er imidlertid listet opp
en del forhold som ikke anses som «akutt sykdom», herunder kronisk sykdom som har vært
diagnostisert før tegning av avbestillingsbeskyttelsen.

Det kan på bakgrunn av de foreliggende opplysninger synes som om klager var kjent med
legetimen på Barneklinikken før de bestilte billettene. Nemnda viser til at innkallingen er
datert 29. april mens billettene ble bestilt 6. mai.

Nemnda er uansett av den oppfatning at innkalling til en legetime for kontroll av en
eksisterende sykdom ikke faller inn under «akutt sykdom», og er enig med Tripmonster i at
avbestillingsbeskyttelsen ikke gjelder i et slikt tilfelle.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.