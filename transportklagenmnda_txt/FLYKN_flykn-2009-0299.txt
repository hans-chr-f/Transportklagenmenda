Vedtak i Transportklagenemnda - Fly

Sammendrag

Erstatning for skade på trekkspill under frakt av bagasje.

Dato
18.06.2010

Saksnummer
299/09F

Tjenesteyter
Lufthansa German Airlines

Erstatning for skade på trekkspill under frakt av bagasje.

Klager har i det vesentlige anført:

Klager reiste 19. september 2009 med LH3129 fra Bergen til Frankfurt og deretter til Barcelona
med et trekkspill i sin bagasje. Trekkspillet ble sendt som spesialbagasje og merket «priority».
Skaden på trekkspillet ble ikke oppdaget før det ble pakket opp på bestemmelsesstedet.

Klager har fått taksert hva det vil koste å få reparert skaden og beløpet er ca kr 4.500, selve
trekkspillet har en verdi av ca kr 35.000.

Klager sendte sin klage først til Lufthansa, og fikk svar fra SAS pva Lufthansa som viser
til at klagen ble lagt fram for sent Skader på bagasje skal fremviser til flyselskapet ved
ankomstflyplassen umiddelbart etter ankomst, eller meldes umiddelbart etter at skaden ble
oppdaget.

Sekretariatet sendte klagen til SAS, som kom med respons om at klagen måtte sendes
Lufthansa. Klagen ble sendt 17. november 2009.

Lufthansa har i det vesentlige anført:

Sekretariatet har ikke mottatt respons fra Lufthansa per 15. januar 2010.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf forskrift om klagenemnda for flypassasjerer § 5-3.

Lufthansa har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Flyselskapet er ansvarlig for tap som følge av at bagasje blir ødelagt, jf luftfartsloven § 10-19.
Skaden må meldes umiddelbart etter at skaden oppdages og senest innen syv dager, jf
luftfartsloven § 10-26 annet ledd.

Nemnda legger til grunn at klage i dette tilfellet ble fremsatt i tide, jf klagers e-post av 22.
september 2009.

I mangel av uttalelse fra Lufthansa legger nemnda videre til grunn at trekkspillet ble skadet på
flyet og at klager ble påført et tap på kr 4.500. Nemnda anbefaler at Lufthansa dekker klagers
tap.

Vedtak:

Flyklagenemnda anbefaler at Lufthansa erstatter klagers tap på kr 4.500.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Line Olafsen, Norwegian Air Shuttle ASA

Rolf Forsdahl, Reiselivsdirektør, HSH