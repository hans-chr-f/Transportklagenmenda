Vedtak i Pakkereisenemnda

Sammendrag

Krav om høyere prisavslag.

Dato
25.04.2019

Saksnummer
2019-01144

Tjenesteytere
Helsereiser

Klager har i det vesentlige anført

Klager bestilte en pakkereise for to personer med innkvartering i en tre-romsleilighet på
Reuma-Sol, Alicante i perioden 06.12.2018 - 09.12.2018. Totalpris kr. 11.750.

Klager mener Helsereiser ved en feil booket dem inn på et senere fly enn de øvrige
deltakerne i gruppen. Avgang fra Oslo Lufthavn 11.40 - ankomst Alicante 15.25.

Grunnet den sene ankomsten gikk klager glipp av varm lunsj den første dagen, det felles
informasjonsmøtet og første "økt" av bassengtreningen med instruktør. Alle i gruppen
deltok på to bassengtreninger, mens klager kun fikk deltatt på en trening i varmt basseng
den første dagen.

Klager og hennes reisefølge lider av ME og fibromyalgi. Det var ikke positivt for dem med
det ”stressopplegget Helsereiser hadde lagt opp”. 

Klager krever et høyere prisavslag.

Det vises for øvrig til korrespondanse fra klager.

Tjenesteyterne har i det vesentlige anført
HelseCamp er et arrangement på Reuma-Sol på Costa Blanca i Spania. Deltakere
kommer til Alicante med forskjellige fly avhengig av hvor de reiser fra. Det var relativt
få deltakere på den angjeldende campen. En gruppe kom med fly fra Oslo som landet
kl. 12:30, mens fire deltakere, deriblant klager, kom med et fly som landet kl. 15:25.
Tidsforskjellen mellom flyankomstene var 2 timer og 55 minutter. 

Helsereisers reisekonsulent valgte den seneste avgangen for klagerne blant annet
fordi de hadde lang reisevei til Gardermoen. Hun vurderte dermed at det ville være
mer komfortabelt å ta et formiddagsfly i stedet for et morgenfly, men at man uansett
ville rekke hele programmet. Dessverre ble det litt snaut med tid, slik at de sist
ankommende ikke fikk med seg lunsj og første del av informasjonsmøtet om campen.
En av kurslederne ga derfor umiddelbart en individuell orientering til disse. Selv om
de kom sent, var det likevel tid til å være med på første økt av bassengtreningen, men
da uten mye tid til utpakking og hvile først. Uansett hadde man god tid til den andre
bassengøkten. 

Programmet er lagt opp slik at deltakergruppen deles i to, der den ene gruppen har
bassengtrening, mens den andre gruppen har time hos fysioterapeut/trener for å kunne
få individuelle treningsråd. Etter første økt bytter så de to gruppene plass. Siden det var
relativt få deltakere på denne campen, var det mulighet for flere å være med på begge
økter i bassenget. Det er imidlertid ikke noe Helsereiser markedsfører eller legger opp til.
Vannet holder 33 grader så en økts opphold (45 minutter) regnes å være tilstrekkelig. Det
stemmer ikke, slik klager skriver, at alle deltakere var med i to økter. 

Klager skriver at de lider av ME og fibromyalgi, og at det ikke var positivt for dem med det
”stressopplegget Helsereiser hadde lagt opp”. I Helsereisers markedsføring kommer det
klart frem at det er et tettpakket og hektisk program de tre dagene campen varer. Klager
fremholder i sin e-postkorrespondanse med Helsereiser at hun ikke hadde bestilt reisen
hvis hun hadde visst at hun ikke ankom før på ettermiddagen. Flytidene ble oppgitt til
klager før bestilling, og er også notert på bekreftelse/faktura som klager fikk da hun
bestilte.  I e-postkorrespondansen kan det se ut som om klager mener de ikke var på
Reuma-Sol i tre dager. Klager reiste hjem på ettermiddagen den 9. desember, slik at det
totale oppholdet ble nøyaktig tre døgn slik som programført.

Klager mener de skal ha kompensasjon for manglende informasjonsmøte, manglende
lunsj og for lite bassengtrening. Helsereiser er av en annen oppfatning; Klager fikk
fullverdig informasjon selv om noe av den var individuell, og ikke i plenum, og fikk den
mengde trening i varmt basseng som er programført. Klageren fikk imidlertid ikke lunsj
ved ankomst. Lunsj på Reuma-Sol koster ca. €15. Helsereiser har kompensert med det
dobbelte, kr. 300 per person. 

Det vises for øvrig til korrespondanse fra Helsereiser.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres
etter avtalen, jfr. § 25.

Bestemmelsen spesifiserer ikke hva ansvaret omfatter ut over å vise til avtalen, men
innholdet utledes også av gitte opplysninger i dokumentasjonen i markedsføringen av
den avtalte tjenesten innhold, dvs. i kataloger, brosjyrer, nettsider, annonser i media,
med mer. 

Arrangørens mangelsansvar omfatter avvik hos arrangøren, men også feil og
forsømmelser begått av dem arrangøren svarer for – ansatte, underleverandører av
tjenester som omfattes av avtalen – og særlig feil og forsømmelser begått av stedlige
representanter på reisemålet.

Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis §§ 27, 28, 31 og 32.

Den reisende skal uten ugrunnet opphold underrette arrangøren om mangler ved
reisetjenester som inngår i pakkereiseavtalen jfr. § 26. 
Arrangøren har rett og plikt til å avhjelpe en mangel, med mindre dette er umulig eller
medfører uforholdsmessige kostnader, idet det tas hensyn til omfanget av mangelen og
verdien av de berørte reisetjenestene.  

Arrangøren skal avhjelpe mangelen innen en rimelig frist fastsatt av den reisende, jfr. §
27. Prop. 54 (2017-2018) s. 119.  Av forarbeider til § 26 fremgår det at en reisende som
forsømmer rask reklamasjon beholder sine krav, men at det må tas hensyn til at retten
til tapsbegrensende avhjelp etter § 27 kan være berørt.  Det kan være situasjonen der en
klage først innleveres etter hjemkomst.

Det er vanskelig for nemnda å sette seg inn i hva som var forespeilet før avreise, da det
ikke er vedlagt noe program for helsecampen.  Det som imidlertid fremgår av billetten er
avreisetidspunktet fra Gardermoen.  Basert på dette og den tiden flyreisen tar, var det
ikke å forvente at man ville rekke lunsj og rett etterfølgende arrangementer.  Arrangøren
har påtatt seg ansvaret for at en senere flyavgangen ble valgt, angivelig fordi en tidligere
flyavgang ville være ubekvemt fordi klageren hadde et stykke vei til Gardermoen.
Ankomst Alicante er oppgitt til kl. 15.25. Nemnda vet ikke hvor langt Reuma Sol ligger fra
flyplassen og om man måtte vente på bagasje.

Arrangøren har tilbakebetalt kr. 300 per person, blant annet fordi det var betalt for en
lunsj klageren ikke fikk deltatt på.

Nemnda finner at arrangementet led av mangler.  På en så kort reise er det etter
nemndas syn avgjørende å få deltatt på alle arrangementer.  Klageren mistet lunsj,
informasjonsmøtet og første bassengtrening.

Nemnda anbefaler etter dette at klageren gis et prisavslag på 30 % av reisens pris.  Hun
representerer også en venninne og har fullmakt fra henne.  Til sammen har de to betalt
kr. 11.750.  30 % av dette beløpet utgjør avrundet kr. 3.500.

Vedtak

Pakkereisenemnda anbefaler at klagerne gis et prisavslag på 30 % av reisens pris, som
avrundet utgjør kr. 3.500.