Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
22.09.2017

Saksnummer
2017-00007

Tjenesteytere
Thomas Cook Airlines

Klager har i det vesentlige anført

Klager skulle reise fra Oslo Gardermoen til Varna den 25. juli 2016 kl 19.15 med flight
DK841. Flyet ble over tre timer forsinket.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
DK841 ble forsinket 3 timer og 28 minutter grunnet hard landing som følge av
vindforhold i Varna på tidligere flyvning. Det vises til fremlagt dokumentasjon. 

I henhold til EU-forordningen er ikke hendelsen kompensasjonsberettiget da årsaken
var ekstraordinære omstendigheter utenfor flyselskapets kontroll, som ikke kunne
vært unngått selv om alle rimelige tiltak var truffet. Thomas Cook Airlines viser til sak
332/15PF fra Pakkereisenemnda hvor nemndas konklusjon var at værforhold er utenfor
flyselskapets kontroll. 

Thomas Cook Airlines kan ikke imøtekomme klagers krav.

Det vises for øvrig til Thomas Cook Airlines brev.

Nemnda bemerker

Passasjerer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10). 

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med mere, kan være en slik ekstraordinær omstendighet som
medfører at passasjerene ikke har krav på erstatning. Dette må vurderes konkret. 

Nemnda legger til grunn at forsinkelsen skyldtes at flyet for klagerens flygning, fikk en
hard landing under den forutgående flygningen som nødvendiggjorde teknisk ettersyn
og reparasjon av flyet, jf nemndas avgjørelser i sakene 2016-813 og 849 som gjaldt
samme flygning. 

Flertallet - lederen og flyselskapenes representanter - mener som i de to nevnte sakene
at flyselskapet har godtgjort at værforholdene utgjorde en ekstraordinær omstendighet
som ikke kunne vært unngått selv om alle rimelige tiltak var truffet. Det er fremlagt
dokumentasjon for at vindforholdene var særs ustabile med raske skifter fra med- til
motvind; Under landingen løyet vinden helt. Flertallet mener derfor at forsinkelsen ikke
gir rett til standarderstatning. 

Mindretallet - forbrukernes representanter - mener som i de to nevnte sakene at det ikke
er dokumentert på en forståelig måte at værforholdene gjorde det vanskelig å lande.
Værforholdene ble opplyst å være fine, og det er heller ikke opplyst om at andre fly skulle
ha tilsvarende problemer under landingen. De aktuelle værforholdene må uansett anses
å ligge innenfor hva flyselskapene må forholde seg til i sin ordinære drift, og kan ikke
regnes som en ekstraordinær omstendighet som fritar selskapet for ansvar.

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.