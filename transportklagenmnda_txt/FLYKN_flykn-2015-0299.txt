Vedtak i Transportklagenemnda - Fly

Sammendrag

Krav om erstatning grunnet kansellering.

Dato
15.01.2016

Saksnummer
0299/15F

Tjenesteyter
Norwegian Air Shuttle ASA

Krav om erstatning grunnet kansellering.

Klager har i det vesentlige anført:

Klager skulle reise fra Oslo til Hamburg den 4. mars 2015 kl. 10:00 med DY1126. Avgangen ble
kansellert. Klager ble fortalt at neste ledige avgang var dagen etter.

Klager måtte ankomme Hamburg samme dag. Han fikk beskjed fra en av Norwegians ansatte
at han kunne kjøpe billett med et annet selskap og få refusjon av Norwegian i etterkant.
Klager gjorde dette, men i ettertid vil ikke Norwegians refundere hans utgifter til ny billett.
Klager stiller seg kritisk til dette.

Selskapet har refundert hans ubenyttede billett Oslo - Hamburg, 49,57 euro.

Klager krever refusjon av ny billett med annet selskap, 617,07 euro.

Det vises for øvrig til klagers brev.

Norwegian har i det vesentlige anført:

DY1126 ble kansellert som følge av pilotstreik, det vises til fremlagt dokumentasjon. Klager ble
tilbudt forpleining og ombooking til den 6. mars, men han valgte å avbryte reisen. Norwegian
har refundert klagers ubenyttede billett.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Norwegian kan på grunnlag av ovennevnte ikke imøtekomme klagers krav eller utbetale
standarderstatning.

Det vises for øvrig til Norwegians brev.

Nemnda bemerker:

Klagers flygning ble kansellert grunnet streik.

Ved kansellering har passasjeren valget mellom full refusjon av billettprisen og omruting
snarest mulig, på tilsvarende transportvilkår, til bestemmelsesstedet, jf. EU-forordning
261/2004 artikkel 5, jf. artikkel 8. Flyselskapet plikter også å tilby mat og forfriskninger
som står i rimelig forhold til ventetiden samt hotellinnkvartering der det er nødvendig,
jf. forordningen artikkel 5, jf. artikkel 9. Ved vurderingen av om flyselskapet har tilbudt
omruting «snarest mulig» må man etter nemndas vurdering foreta en helhetsvurdering av
de forskjellige omrutingsalternativer med eget eller andre selskap. Sentrale momenter i
vurderingen er kostnader og fordeler/ulemper ved de forskjellige alternativer.

Norwegian tilbød klager omruting to dager senere samt hotell og mat.

Nemnda har ved vurderingen av saken delt seg i et flertall og et mindretall. Flertallet,
lederen og forbrukernes representanter, er av den oppfatning at Norwegian må
erstatte klagers ekstrautgifter. Flertallet viser til at klager har opplyst at han fikk
beskjed om at han kunne kjøpe billett med et annet flyselskap, og at Norwegian
deretter ville refundere billettutgiftene. Norwegian har ikke kommentert dette, og
flertallet legger klagers opplysninger til grunn.

Klager kjøpte billett med SAS til 617 euro.

Klager kjøpte en billett av høyere klasse enn den billett han hadde med Norwegian, noe
som går ut over det forordningen gir rett til (jf. tilsvarende transportvilkår). Som det fremgår
ovenfor, har imidlertid Norwegian ikke kommentert klagers anførsel om at han fikk beskjed
om at Norwegian ville refundere billettutgiftene med annet selskap. Det var ikke tatt
forbehold om transportvilkår.

Flertallet er av den oppfatning at Norwegian må erstatte klagers billettutgift med SAS slik de
har lovet. Til fradrag går utgifter til Norwegian-billetten som er refundert.

Mindretallet, representantene fra flyselskapene, er av den oppfatning at Norwegian
tilbød ombooking på første mulighet, selv om dette var to dager etterpå. Kunde var
ikke tilfreds med tilbudet, og han avsluttet sin kontrakt med Norwegian, og valgte selv
annen transport. Selv om personell rådet kunde til å booke om, var det ikke lovet noe
om dekking av kostnader. En billettpris på som var kr 5.223 dyrere enn opprinnelig
billett, er ikke innenfor tilsvarende transportvilkår.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at Norwegian utbetaler 617 euro med fradrag av
Norwegianbilletten som er refundert.