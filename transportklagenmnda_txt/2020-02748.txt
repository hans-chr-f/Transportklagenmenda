Vedtak i Transportklagenemnda - Fly

Sammendrag

Krav om standarderstatning grunnet kansellering og
forsinkelse som følge av sandstorm på Gran Canaria.

Dato
08.04.2021

Saksnummer
2020-02748

Tjenesteytere
SAS

Klager har i det vesentlige anført

Klager (tre personer) skulle reise fra Las Palmas til Oslo den 22. februar 2020 med
SK4698. Grunnet sandstorm ble flyvningen kansellert. Klager ble booket om til ny avgang
med SK6372 den 26. februar. Denne avgangen ble forsinket i to timer. Klager reiste med
to små barn, usikkerheten og uvissheten i ventetiden var en stor påkjennelse for både
henne og barna.  

Klager stiller seg kritisk til mangel på informasjon i ventetiden. Hennes far hadde bestilt
reisen hos reiseselskapet BeCurio Private Travel, men klager var i kontakt med SAS daglig
via telefon. Først da klager tok kontakt med reiseselskapet fikk hun og barna plass på
flyet den 26. februar.   

Klager mener SAS ikke kan påberope seg ekstraordinære omstendigheter ved at de
lar sine fly stå utendørs under en sandstorm, som igjen fører til teknisk svikt. Hun
viser videre til dom i EU-domstolen som viser at teknisk svikt ikke er å anse som en
ekstraordinær omstendighet. 

Klager fikk ikke ut sin bagasje etter at SK4698 ble kansellert. Hun pådro seg utgifter til
diverse innkjøp som SAS nå har sagt seg villig til å refundere. 

Klager krever standarderstatning i henhold til EU-forordning 261/2004.

Det vises for øvrig til klagers brev.

Tjenesteyterne har i det vesentlige anført
SK4698 ble kansellert som følge av sandstorm på Kanariøyene som varte fra 22. - 24.
februar 2020. Først på kvelden den 24. februar og om morgenen den 25. februar kunne
noen av SAS-flyene ta av. Det gikk imidlertid kun to SAS-fly og to Norwegian-fly i løpet
av disse to dagene. De øvrige flyene fikk ikke ta av før de hadde gjennomgått teknisk
inspeksjon, da finkornet sand hadde kommet inn i flymotorene. 

Svært mange passasjerer ble rammet, og det var ikke nok fly eller besetning til å frakte
passasjerene hjem så fort som ønskelig. 

Årsaken til at klager ikke mottok informasjon fra SAS i ventetiden, var at det ikke fantes
kontaktinformasjon på henne hos reisebyrået hvor hun hadde bestilt billettene. 

SAS mener selskapet har truffet alle rimelige tiltak, og kanselleringene og forsinkelsene
som oppstod var på grunn av ekstraordinære omstendigheter. Klager anfører at
EU-domstolen har kommet frem til at teknisk svikt med flyet aldri kan være en slik
ekstraordinær omstendighet som fritar erstatningsplikten, og peker i denne
sammenheng på at flyene stod ute på bakken under en sandstorm. Som på alle andre
flyplasser er det begrenset med plass i hangarene. SAS anfører derfor at flyene ikke
hadde noe annet sted å stå enn ute. Kritiske deler slik som motorer ble forsøkt dekket til,
men finkornet sand fant likevel veien inn slik at det var nødvendig med inspeksjon.

SAS påpeker igjen at inspeksjonen ble gjennomført av teknikere fra Boeing. Disse
måtte brukes for å sikre at flyet helt sikkert var flydyktig. Dette kan derfor ikke
sammenlignes med en slik teknisk svikt EU-domstolen har kommet frem til ikke kan være
en ekstraordinær omstendighet. 

SAS godtar kravet som omhandler innkjøpt i forbindelse med forsinket bagasje. 

SAS kan på grunnlag av ovennevnte ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken kan være en slik ekstraordinær omstendighet
som medfører at den reisende ikke har krav på erstatning. Dette må vurderes konkret.
Bevisbyrden påhviler selskapet.

Nemnda legger til grunn at kanselleringen skyldtes sandstorm, og at sandkorn fant veien
inn i motorene på flyene som stod parkert på Las Palmas lufthavn. En etterfølgende
inspeksjon av sikkerhetsgrunner og eventuelle skader som er forårsaket av sand i
motorene, kan etter nemndas syn ikke anses som en teknisk feil, men som en følge av
været. 

Nemndas oppfatning er at SAS har godtgjort at klagers flyvning ble kansellert på grunn
av ekstraordinære omstendigheter som ikke kunne vært unngått selv om alle rimelige
tiltak var blitt truffet. Nemnda kan etter dette ikke anbefale at klager gis medhold i krav
om standarderstatning på grunn av kanselleringen av SK4698. 

Passasjerer som ankommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Nemnda legger til grunn at SK6372 den 26. februar, som klager ble booket om til, ble
forsinket med to timer slik klager hevder. En slik forsinkelse vil ikke gi klager rett på
standarderstatning. 

Nemnda anbefaler at SAS dekker klagers utgifter i ventetiden dersom dette ikke allerede
er gjort.

Vedtak

Transportklagenemnda anbefaler ikke at klager gis medhold.