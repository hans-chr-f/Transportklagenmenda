Vedtak i Pakkereisenemnda

Sammendrag

Krav om prisavslag da markterrassen ikke var som forventet.

Dato
09.03.2023

Saksnummer
2023-00113

Tjenesteytere
Apollo Reiser AS

Klager har i det vesentlige anført

Klagen gjelder en pakkereise for to personer med innkvartering i en juniorsuite med
markterrasse uten spesifisert utsikt på hotell Porto Plomari, Lesvos, Hellas i perioden
11.09. 2022 - 25.09.2022. Totalpris 33 206 kroner.

Klager var ikke fornøyd med:
- Balkong/markterrasse

Klager har anført at de bestilte og betalte for markterrasse, men fikk en markbalkong
hvor det ikke var mulig å sitte uten at de satt i en helt spesiell og unaturlig vinkel. I tillegg
var utsikten rett inn i en betongvegg. Klager skriver at den type markbalkong som de
fikk, er ikke vist noen plass i markedsføringen av hotellet. Klager hadde derfor ingen
indikasjon på at de kunne risikere å få denne type balkong i stedet for markterrassen.
Klager kjøpte seg opp til en juniorsuite med markterrasse før avreise. Det hadde de aldri
gjort hvis de hadde vært klar over at de kunne risikere å få det de fikk.

Klager booket reisemålet og hotellet utfra flotte bilder på nettsiden. Siden de skulle ha
to uker ønsket de et hotell med høy standard, treningsmuligheter, god og stor terrasse
samt lyse store rom. Skuffelsen var stor da de ved ankomst fikk et mørkt, tunge rom,
rett ut i veien som gikk til resepsjon og varelevering. Alle som skulle ut og inn av hotellet
(biler, mopeder og folk), passerte forbi klagers rom. Klager skriver at terrassen ikke var
noen markterrasse, men et lite rom, uten plass. Klager tok kontakt med reiseleder på
stedet. Hotellet var fullt, og alternative hoteller var ikke av den standard klager ville
ha. Klager fikk beskjed om å vente en uke, så skulle de se om de kunne få bytte rom.
Klager tilbød seg å kjøpe seg opp eller få et vanlig rom. Alt var like fullt uke to også.
Klager føler seg lurt og har anført at det ikke er et eneste bilde på nettsiden som viser
klagers inngang/vei med "markbalkong", heller ikke deres mørke rom. Klager hadde aldri
valgt destinasjon og hotellet, hvis de hadde vært klar over at de kunne risikere å ikke få
markterrasse.

Klagers krav: 15 000 kroner.

Det vises for øvrig til korrespondanse fra klager.

Tjenesteyterne har i det vesentlige anført
Klager har bestilt en pakkereise for to personer fra Oslo Gardermoen til Lesvos 14 dager,
med avreise fra Oslo Gardermoen den 11. september 2022 kl. 06:00 og innkvartering på
hotell Porto Plomari i en juniorsuite med markterrasse uten spesifisert utsikt. Totalpris
for reisen er 33 206 kroner.

Klager tok kontakt med Apollos personale på reisemålet på ankomstdagen etter de
hadde fått tildelt rom, og oppga at de ikke var fornøyd med rommets uteplass, utsikt og
at de opplevde at dette ikke var i henhold til deres bestilling.

Apollos personale gikk igjennom klagers reisedokumenter og bildene på Apollos
hjemmeside sammen med klager, og informerte om at rommet de hadde fått var
en juniorsuite med markterrasse uten spesifisert utsikt som bestilt. De informerte
samtidig om at bildene hvor det er havutsikt fra rommene gjelder rom hvor dette kan
forhåndsbestilles mot tillegg, dersom det er tilgjengelig når reisen bestilles.

Klager ønsket å bytte rom noe Apollos personale oppga at de kunne undersøke neste
dag, og de tilbød også klager å sjekke om det var ledig kapasitet på andre hotell med
samme klassifisering for å forsøke å finne en minnelig løsning da klager ikke var fornøyd
med rommet. Senere snakket Apollos personale med klager igjen informerte om at
rombytte dessverre ikke var mulig da hotellet var fullbooket. Klager ønsket ikke lenger
å bytte hotell så det ble avtalt at Apollos personale ville følge opp saken igjen den 18.
september, på starten på klagers andre uke, om det for eksempel hadde kommet inn en
avbestilling.

Hotellet var imidlertid fullbooket også den andre uken og Apollos personale informerte
klager om at det ikke var mulig å bytte rom den siste uken. Bildene klager har vedlagt
i saksdialogen under Markedsføring 1, 2 og 3 er ikke Apollos bilder. Rommet klager
har vedlagt bilde av er fra en annen romsbygning enn bygningen klager fikk rom i. Til
informasjon finnes det juniorsuiter i begge bygningene.

Klagers bilde "Hva vi fikk 2.pdf" viser et rom med markterrasse med direkte utgang fra
uteplassen, ikke en lukket markbalkong. Klager har bestilt et rom med markterrasse og
uspesifisert utsikt, og Apollo gjør i den forbindelse oppmerksom på at er notert et ønske
på vegne av reisefølget om rom med havutsikt hvis mulig i klagers bestilling. Det fremgår
av reisedokumentene at ønskemål ikke kan garanteres.

Apollo finner det er beklagelig at klager ikke var fornøyd med rommets beliggenhet og
uteplass, men kan ikke se at det har vært en mangel ved reisen, da klagers rom hadde
uteplass og utsikt i henhold til bestilling.

Apollo har ingen ytterligere kommentarer i saken.

Det vises for øvrig til korrespondanse fra Apollo Reiser AS.

Nemnda bemerker

Klagen gjelder en pakkereise for to personer med innkvartering i en juniorsuite med
markterrasse uten spesifisert utsikt på hotell Porto Plomari, Lesvos, Hellas i perioden
11.09. 2022 - 25.09.2022. Totalpris 33 206 kroner.

Klager var ikke fornøyd med markterrassen som de fikk på reisen. Det er uomtvistet at
det er dette klager har bestilt, spørsmålet for nemnda er hvorvidt leveringen utgjør en
mangel ved avtalen. 

Klager fikk et rom med markterrasse med direkte utgang fra uteplassen, ikke en lukket
markbalkong. Klager har bestilt et rom med markterrasse og uspesifisert utsikt. Klager
har ikke bestilt spesifisert utsikt f.eks. havutsikt som det betales ekstra for. Slik nemnda
vurderer det fikk klager uteplass og utsikt i henhold til sin bestilling og forholdet utgjør
ikke et avvik fra avtalen mellom partene. Pakkereisenemnda anbefaler at klager ikke gis
medhold.

Vedtak

Pakkereisenemnda anbefaler at klager ikke gis medhold.