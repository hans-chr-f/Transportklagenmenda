Vedtak i Transportklagenemnda
- Kollektivreiser

Sammendrag

Manglet gyldig billett

Dato
03.04.2019

Saksnummer
2019-00745

Tjenesteytere
Ruter

Klager har i det vesentlige anført

Klager reiste med busslinje 54 da hun ble ilagt gebyr fordi hun ikke hadde gyldig billett. 

Klager viser til at hun gikk på bussen et stopp før kontrollen, og at hun forsøkte å kjøpe
billett via RuterBillett appen. På grunn av problemer med 4G på telefonen fikk ikke hun
kjøpt billett. Da kontrollen kom fikk klager beskjed om at det var mulig å kjøpe billett av
føreren,  noe klager ikke hadde kjennskap til, og hun ble ilagt gebyr. 

Klager ber Ruter frafalle gebyret.

Tjenesteyterne har i det vesentlige anført
Klager ble ilagt gebyr på bussen 23. januar 2019 fordi hun ikke hadde gyldig billett. 

Det ble i kontrollen fremvist en skolebillett for sone 2V, kontrollen var i sone 1. Det er
egne bestemmelser knyttet til skolebillettene i Akershus. Skolebilletten til klager kan
ikke brukes etter klokken 1800. Det er heller ikke mulig å kjøpe tilleggsbillett på denne
billetten. 

Reisen klager foretok var på linje 54, som har hele sin trase innenfor sone 1. En billett
for sone 2V vil derfor ikke ha betydning for denne reisen uansett. Klager skulle kjøpt en
vanlig enkeltbillett, men det gjorde hun ikke. Hun har ikke oppgitt noe app-ID som kan
underbygge hennes påstand om at hun har forsøkt å kjøpe seg en billett. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble 23. januar 2019 ilagt gebyr ved en kontroll på bussen fordi hun ikke hadde
gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ved kontrollen ikke vise gyldig billett og vilkårene for å ilegge gebyr var til
stede.

Nemnda bemerker at det er den reisendes ansvar å sørge for gyldig billett ved reise med
kollektiv transport derunder å sørge for at mobiltelefonen fungerer dersom man har
basert seg på å benytte Ruter appen. Billett skal være kjøpt før ombordstigning slik at
annen billett kan kjøpes dersom telefonen ikke fungerer. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.