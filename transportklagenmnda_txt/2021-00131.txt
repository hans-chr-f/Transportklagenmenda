Vedtak i Transportklagenemnda
- Kollektivreiser

Sammendrag

Manglende gyldig billett - krav om frafall av gebyr

Dato
22.03.2021

Saksnummer
2021-00131

Tjenesteytere
Vy

Klager har i det vesentlige anført

Klager ble ilagt gebyr 8. januar 2021. Klager forklarer at han er en familiefar og at han
høsten 2019 mistet jobben sin. Han har gått uten jobb i 1,5 år. Videre forklarer han
at han i januar skulle starte opp i ny jobb. Han har mottatt sosial hjelp og dagpenger
det siste året. De siste ukene har han ikke hatt noen penger på konto. Han forklarer at
han fikk sitte på med en venn inn til Oslo. Da han kom til Oslo S tok han kontakt med
konduktør på toget som skulle gå kl. 06:44 med stopp på Lindeberg. Han forklarer han
var skamfull og forklarte konduktøren situasjonen og spurte om han kunne få sitte på til
Lindeberg. Konduktøren var hjelpsom og lot han være med. 

Klager hadde forsøkt å få lønnsforskudd i løpet av arbeidsdagen, men hadde ikke lykkes
med dette. Da han tok toget tilbake til Oslo S tok han på nytt kontakt med konduktør
og forklarte situasjonen. Denne gangen fikk han også beskjed om at han kunne sitte
på til Oslo S. Han forklarer at han gikk mot fremre togsett for å være nær inngangen
ved ankomst til Oslo S for å være rask med å møte sin venn som han skulle sitte på
med hjem. Da han ble møtt av kontrollørene på vei til Oslo S forsøkte han å forklare
situasjonen, men ble ilagt gebyr. 

Etter at klager mottatt Vy sitt tilsvar i saken legger han til at han gjorde en undersøkelse
på toget den 25. januar 2021. Han forklarer at han hadde billett på mobilen sin,
men spurte konduktør om han kunne få sitte på med toget opp til sitt kontor med
forklaringen om at han hadde forlagt sin telefon på jobben. Klager forklarer at
konduktøren lot han få bli med. Klager mener dette er så og si identisk med situasjonen
som skjedde da han ble ilagt gebyr. Klager synes derfor det er underlig at han avvist når
han forsøkte å forklare dette til Vy i sin klage. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr den 8. januar 2021 om bord på tog 511 fordi han ikke kunne
fremvise gyldig billett for reisen han benyttet seg av. Vy forklarer at de har vært i kontakt
med konduktøren som var med om bord på tog 511 og konduktøren bestrider at noen
skal ha fått tilsagn til å være med denne avgangen uten gyldig billett. Vy kjenner heller
ikke til at noen andre hos dem angivelig skal ha gitt klager noe tilsagn på å reise uten
gyldig billett på tog 511 den 8. januar 2021 eller med andre avganger. Vy bestrider at
de har inngått avtale eller gitt noe tilsagn om at klager kunne reise med Vy uten gyldig
billett. Vy viser videre til forklaring fra kontrolløren hvor det fremgår at klager forklarte at
han hadde snakket med en konduktør, men at det var om bord på et annet tog. 

Til tross for tydelig merking av de ubetjente vognene ut- og innvendig med kun gyldig
billett, kan mange som har blitt påtruffet i billettkontroll og ikke kunne fremvise gyldig
billett angi sympatiske årsaker til hvorfor de ikke hadde gyldig billett. Vy må imidlertid
stille krav til at man har billett i orden når man har valgt en vogn på toget merket med
kun gyldig billett. 

Vy opprettholder krav om betaling av kontrollgebyret.

Nemnda bemerker

Klager ble ilagt gebyr 8. januar 2021 fordi han ikke kunne fremvise gyldig billett under
billettkontrollen. 

Det fremgår av Vys transportvilkår § 4 at passasjerer som ved kontroll ikke kan vise gyldig
billett, vil bli ilagt et gebyr. Bestemmelsen er objektiv og gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett, og vilkårene for å ilegge gebyr var dermed til
stede. 

Reisende påberoper en rekke årsaker til at billetter ikke er kjøpt. Nemnda har i en
rekke saker lagt til grunn at slike årsaker ikke gir grunnlag for å anbefale at gebyret
frafalles selv om ileggelsen av gebyr oppleves som en streng reaksjon. Av hensyn til
reiseforetakene er det nødvendig å ha en konsekvent praksis da det er vanskelig å skille
mellom de ulike årsaker som anføres for ikke å ha billett.

Vedtak

Transportklagenemnda for kollektivtransport finner ikke å kunne anbefale at klager gis
medhold.