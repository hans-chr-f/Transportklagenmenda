Vedtak i Pakkereisenemnda

Sammendrag

Krav om prisavslag fordi aircondition ikke fungerte.

Dato
15.02.2023

Saksnummer
2022-03424

Tjenesteytere
Ving Norge AS

Klager har i det vesentlige anført

Klagen gjelder en pakkereise for fem personer, to voksne, en ungdom og to barn i en
stk. 2-romsleilighet med 3 ekstrasenger på Zafiro Tropic, Alcudia, Mallorca i perioden
08.07.2022 - 22.07.2022. Totalpris 68 351 kroner. 

Klager skriver at aircondition ikke fungerte under hele oppholdet. Om nettene var det så
varmt at de hadde store problemer med å sove. I store deler av oppholdet slet familien
med hodepine og de var generelt slitne etter manglende nattesøvn. Flere ganger måtte
de stå opp om nettene for å tørke av seg svette og for å drikke vann eller for å ta en kald
dusj, i håp om at det skulle hjelpe. Dette førte til en forringelse av ferieopplevelsen.

Klager håper ikke at dette skal bli en diskusjon om tidspunkter for kontakt og
dokumentasjon, da det er helt klart at aircondition ikke fungerte under hele oppholdet.
Klager var tidlig i kontakt med resepsjonen på hotellet. De skulle sende tekniker for å
sjekke. Teknikeren, som ikke kunne engelsk, var på rommet for å sjekke. Klager skriver at
de hadde kontakt med Vings representant tirsdag 12.07.2022 da hun var innom hotellet.
Hun gikk noen runder innom resepsjonen, men ingenting endret seg etter dette.

Klager var jevnlig innom resepsjonen, men det ble ingen bedring. De var også innom
på natten for å spørre etter vifter, men det fikk de ikke. Forslag om å få byttet rom gikk
heller ikke da det ikke var noen ledige rom på hotellet. Den ene gangen klager var innom
resepsjonen, snakket de med en person som de tror var hotellsjefen. Han kunne fortelle
at det også var varmt på hans rom og forsøkte å spøke bort hele problemet. Det at
klager, i tillegg til dårlige netter, også har brukt mye tid på dagtid for å forsøke å få løst
problemet med aircondition, uten å lykkes, har vært veldig frustrerende.

Klager har fått tilbud om et reisegavekort på 8 000 kroner fra Ving, noe de ikke godtar.
Klager mener de bør få et gavekort på 10 000 kroner. Deres venner fikk 7 000 kroner i
form av et reisegavekort. Denne familien bestod av fire personer, to voksne og to barn,
mens klagers familie bestod av fem personer, tre voksne og to barn.  

Klagers krav: Et reisegavekort fra Ving på 10 000 kroner.

Det vises for øvrig til korrespondanse fra klager.

Tjenesteyterne har i det vesentlige anført
Klager bestilte en reise for 5 personer i en stk. 2-romsleilighet på Zafiro Tropic på
Mallorca den 8.  - 22. juli 2022 til en totalpris av 68 351 kroner. 

Ving anfører at en pakkereise er mangelfull når den avviker fra det som er avtalt. Avtalen
mellom partene anses inngått ved bekreftet bestilling, og den omfatter pakkereisen slik
den kommer frem av bestilling og bekreftelse. Opplysninger arrangøren har gitt på sine
nettsider er en del av avtalen. Under viktig informasjon informerer Ving om at klager
plikter å gjøre seg kjent med «Alminnelige vilkår for Pakkereiser», og «Reiseinformasjon»
som finnes på Ving.no/reiseinformasjon. 

Klager skriver at aircondition ikke fungerte under hele oppholdet, noe som skapte store
problemer med å sove. Klager skriver at de i store deler av oppholdet slet med hodepine,
og var generelt slitne etter manglende nattesøvn. Flere ganger om nettene måtte de stå
opp for å tørke av seg svette, og for å drikke vann. Videre skriver klager at de noen netter
måtte stå opp midt på natten for å ta en kald dusj, i håp om at det skulle hjelpe.

I Reiseinformasjonen skriver Ving følgende: «Det fremgår av hotellbeskrivelsen om
hotellet har aircondition. På mange reisemål er det fra offisielt hold restriksjoner om
energiforbruk. Det kan derfor skje at aircondition kun virker når det fysisk oppholder
seg noen i rommet/leiligheten, og ofte kun noen timer om dagen og i den varmeste
perioden. Dette kan variere avhengig av lokale forhold og lufttemperatur. Tidlig og
sent i sesongen er aircondition sjelden på. Vanligvis er det ett airconditionanlegg pr.
rom/leilighet, og anlegget kan være plassert i enten stue eller soverom. Det finnes
mange typer airconditionanlegg med varierende kvalitet/kapasitet til nedkjøling, og
det kan derfor være forskjell fra hotell til hotell uavhengig av område eller reisemål.
På noen hotell er aircondition mot avgift, og det betales i så fall rett til hotellet."  Viktig
informasjon om ditt hotell eller leilighet på reise med Ving | Ving 

Under hotellinformasjonen på Ving.no skriver Ving at hotellet ble bygget i 1988, og
renovert i 2008. Følgende står under rom og leiligheter: «Aircondition (sentralstyrt), juni-
september ved behov - perioder og tider kan variere, avhengig av lufttemperaturen.»

Klager skriver at de tok tidlig kontakt med resepsjonen, men det ble ingen bedring.
De var jevnlig innom resepsjonen hvor de også snakket med en person de tror var
hotellsjefen, som spøkte bort problemet med å si at det var varmt på hans rom også. 

Vings mål er at de som reiser med Ving skal ha en så god ferie som overhodet mulig.
Derfor oppfordrer Ving gjestene til å ta kontakt med Vings representanter på stedet og
forklare situasjonen, hvis man opplever problemer eller mangler. Kontakten er viktig for
å fastslå om det dreier seg om mangler som gir rett til kompensasjon, og for at Ving skal
få muligheten til å finne en løsning. Mindre forhold kan en ta direkte med resepsjonen,
men stedlige representanter må kontaktes dersom situasjonen ikke blir bedre. Dersom
feil eller mangler ikke blir løst innen rimelig tid, gjesten takker nei til en mulig løsning
eller når man ikke gjør Ving oppmerksom på problemet, har man ikke mulighet til å få
kompensasjon etter hjemkomst. Dette i henhold til Alminnelige vilkår for pakkereiser,
pkt. 8.2.

Klager skriver at de snakket med en Ving representant som var innom hotellet den 12.
juli, hvor de skriver at «hun gikk noen runder innom resepsjonen, men ingenting endret
seg etter dette.» Ving har interne systemer som logger all kommunikasjon mellom sine
gjester og stedlige representanter. Ving har fulgt sakens gang fra reisemålet, og det er
ikke loggført noen henvendelse til Vings representant på hotellet den 12. juli. Det er
enkelt å komme i kontakt med Ving. Feil og mangler kan oppstå, og Ving informerer
sine gjester om hvordan de kan komme i kontakt med Ving i e-post tilsendt 3 dager før
avreise, i alle tilsendte reisedokumenter og like etter ankomst (SMS).

Vings stedlige representanter har ulike roller og arbeidsoppgaver, også på hotellene.
Klager kunne ha fulgt opp de krevende forholdene de beskriver ved enkelt å ta kontakt
med Ving via opplyst kontaktinformasjon, dersom det ikke ble en bedring etter
henvendelsen til Vings representant på hotellet. Først 2 dager før hjemreisen tok klager
kontakt med Vings stedlige representanter.

Ving har gjort en ny vurdering av saken, og velger å beregne kompensasjon fra et
tidligere tidspunkt i oppholdet, men noe avkortet da Ving som reisearrangør ikke har fått
muligheten til å følge opp forholdene rundt aircondition. 

Ving har tilbudt klager et kontant prisavslag på 6 860 eller et reisegavekort på 8 000
kroner. Summen på gavekortet er ikke regnet ut ifra antall personer, men ut ifra
totalsummen på reisen. Klager reiste sammen med en vennefamilie, og de hadde
rom ved siden av hverandre. Begge har sendt inn likelydende klage. Deres venner har
akseptert et gavekort på 7 000 kroner.

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise for fem personer, to voksne, en ungdom og to barn i en
stk. 2-romsleilighet med 3 ekstrasenger på Zafiro Tropic, Alcudia, Mallorca i perioden
08.07.2022 - 22.07.2022. Totalpris 68 351 kroner. 

Klagen gjelder at aircondition ikke fungerte under hele oppholdet.

Klager anfører at dette ble tatt opp i resepsjonen på hotellet omgående og med Vings
representant tirsdag 12.07.2022. Dette er ikke loggført av Ving. Først 2 dager før
hjemreisen har Ving loggført klagers reklamasjon på forholdet. Ving har tilbudt klager
et kontant prisavslag på 6 860 eller et reisegavekort på 8 000 kroner. Klager krever et
gavekort på 10 000 kroner. 

Den reisende skal uten ugrunnet opphold underrette arrangøren om mangler
ved reisetjenester som inngår i pakkereiseavtalen jfr. § 26. Det følger av Prop.54 L
(2017-2018) s. 119 at retten til å reklamere ikke faller bort selv om man reklamerer
senere. Sen reklamasjon kan likevel få betydning for beregning av prisavslag eller
kompensasjon dersom en tidlig reklamasjon ville ha ført til at tapet kunne vært unngått
eller ville ha blitt mindre. I dette tilfellet er det noe usikkert hvorvidt klager påberopte
forholdet omgående eller først to dager før avreise. Uansett mener nemnda at klager
skal ha prisavslag og nemnda mener at et prisavslag på 10 000 kroner ikke synes for høyt
sett hen til reisens totale pris da probelmer  ved aircondition anlegget utgjør en mangel.
Nemnda anbefaler at Ving utbetaler 10 000 kroner eller sender klager et gavekort
dersom hun ønsker det. Pakkereisenemnda anbefaler at klager gis medhold.

Vedtak

Pakkereisenemnda anbefaler at klager gis medhold.