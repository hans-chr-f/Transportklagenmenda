Vedtak i Transportklagenemnda - Fly

Sammendrag

Krav om refusjon/erstatning i henhold til EU-
forordning 261/2004. Veiledning gitt over telefon.

Dato
16.03.2021

Saksnummer
2020-03179

Tjenesteytere
Norwegian Air Shuttle

Klager har i det vesentlige anført

Klager med reisefølge (til sammen to personer) skulle fly fra Oslo til Helsinki den 4.
september 2020 med flyselskapet Norwegian, flyvning D8310. Billettene kostet 242, 42
euro. 

Klager anfører at de over telefon den 30. juni 2020 kl. 11.52 ble anmodet til å kansellere,
da Norwegian ikke kunne fortelle om de ville få tilbakebetalt pga corona-situasjonen
før de hadde avbestilt. Klager fikk senere et brev om at de ikke skulle kansellert før
Norwegian gjorde det.

Klager har opplyst at de ikke fikk noe beskjed om at flyvningen var kansellert.

Det er fremsatt krav om refusjon av billettens kostnad: 242 euro.

Tjenesteyterne har i det vesentlige anført
Norwegian har ikke inngitt tilsvar til nemnda. Til klager har Norwegian skrevet at de
ikke kan imøtekomme kravet, da klager frivillig avbestilte bookingen før flyvningen var
kansellert fra flyselskapet sin side.

Nemnda bemerker

Norwegian har tross oppfordring ikke fremmet tilsvar til nemnda. Nemnda kan
treffe vedtak basert på opplysningene som er fremkommet tidligere i saken, jf.
transportklagenemndforskriften § 5-3 (3). 

Dersom et fly blir kansellert kan klager ha rett på standarderstatning etter EU-forordning
261/2004 artikkel 5 jf. artikkel 7. Etter forordningens artikkel 8 nummer 1 har reisende i
tillegg krav på refusjon av billett dersom dette velges fremfor omruting.

Ovenstående rettigheter gjelder kun dersom det er flyselskapet som har kansellert
reisen. Klager har opplyst at de aldri ble informert om noen flykansellering, at de selv
tok kontakt med Norwegian i juni og at de selv avbestilte reisen. Nemnda legger dermed
denne opplysningen til grunn. Klager hadde dermed ingen bekreftet billett til den
aktuelle flyvningen, og det er dermed ikke grunnlag for erstatning eller refusjon etter EU-
forordningen. 

Klager har anført at de ble veiledet til å kansellere billetten av kundeservice over telefon.
Spørsmålet for nemnda er med dette om klager kan ha rett på refusjon grunnet denne
veiledningen.  Norwegian har i sitt avslag til klager skrevet at de ikke kan få refusjon, da
de avbestilte billetten frivillig før flyvningen var kansellert. 

Nemnda mener at spørsmålet om hva som faktisk ble sagt i forbindelse med klagers
kontakt med kundeservice hos Norwegian, er et bevisspørsmål som ikke egner seg til
behandling i nemnda. Saken avvises etter transportklagenemndforskriften § 6-2 d.

Vedtak

Saken avvises jf. transportklagenemndforskriften § 6-2 d.