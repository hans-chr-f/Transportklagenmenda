Vedtak i Transportklagenemnda
- Kollektivreiser

Sammendrag

Billett kjøpt for sent / klagerett til selskapet

Dato
10.02.2020

Saksnummer
2019-04100

Tjenesteytere
AtB AS

Klager har i det vesentlige anført

Klager reiste med bussen fra Solsiden til Buran den 8.september 2019 da hun ble ilagt et
gebyr. Klager anfører at hun kjøpte billetten på bussen til Buran, på holdeplassen som lå
ett stopp foran holdeplassen hvor kontrollen ble gjennomført. Klager forklarer at hun ble
fortalt av kontrollørene at billetten var kjøpt for sent. Klager mener at dersom man har
billett, så er det tilstrekkelig. 

Klager krever at AtB frafaller gebyret.

Tjenesteyterne har i det vesentlige anført
Klager ble ilagt gebyr på bussen den 8.september 2019 fordi hun hadde kjøpt billetten
for sent. 

AtB gikk over til åpen billettering den 3.august 2019 som tillater den reisende å gå om
bord i bussen uten å registrere/validere eller vise billetten til sjåføren så lenge billetten
er kjøpt/aktivert før påstigning. Gyldighetstiden på billetter kjøpt i AtB Mobillett app er
satt til 1 time og 30 minutter, hvilket er basert på at den reisende kjøper billetten før de
starter reisen. 

Klager opplyser i sin klage at billetten ble kjøpt på bussen og at det er tilstrekkelig å ha
kjøpt billett for å ikke bli ilagt tilleggsgebyr. Kjøper den reisende en billett etter å ha gått
om bord i bussen regnes ikke dette som en gyldig billett på den aktuelle reisen. Dette
betyr at billetten ikke kan kjøpes når som helst i løpet av reisen og anses som gyldig. 

På bakgrunn av ovennevnte opprettholder AtB sin tidligere avgjørelse i saken.

Nemnda bemerker

Klager ble ilagt gebyr på bussen fra Solsiden til Buran den 8.september 2019 på det
grunnlag at billetten var kjøpt for sent.

Det fremgår av AtBs transportvedtekter § 3 B at passasjeren skal ha gyldig billett og
oppfylle vilkårene for billettkategorien ved påstigning på et transportmiddel eller i en
kontrollsone.

Det følger videre av transportvedtektene § 6 andre avsnitt at
reisende som ved kontroll ikke kan vise gyldig billett for påbegynt reise, skal betale
tilleggsavgift. Med påbegynt reise forstås at passasjeren er om bord i transportmiddelet. 

Nemnda viser til gebyrrapporten hvor det opplyst at klager kjøpte billett etter at
kontrollen startet. Klager har erkjent at hun kjøpte billett via sin mobil etter at hun gikk
på bussen. 

Vilkårene for å ilegge gebyr var dermed til stede. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold.