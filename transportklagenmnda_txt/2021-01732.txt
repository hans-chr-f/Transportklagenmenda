Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
18.03.2022

Saksnummer
2021-01732

Tjenesteytere
Widerøe

Klager har i det vesentlige anført

Klager skulle reise med WF988 fra Tromsø til Hammerfest den 17. oktober 2021 med
mellomlanding i Alta. Da flyet mellomlandet i Alta ble alle passasjerer som skulle videre
til Hammerfest tatt av flymaskinen. Widerøe skylder i ettertid på været, men det ble
opplyst at årsaken var at mannskapet hadde brukt opp arbeidstiden.

Klager ble fraktet med drosje fra Alta til Hammerfest, og ankom endelig
bestemmelsessted mer enn tre timer forsinket. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Det var stor sjanse for at flymaskinen ikke skulle klare å lande i Hammerfest på grunn av
dårlige værforhold, passasjerer som skulle til Hammerfest ble derfor tatt av i Alta. 

Når flymaskinen tok av fra Alta, ble det likevel åpnet for landing i Hammerfest. Når flyet
stod i Alta og situasjonen var som den var, og alternativet til å lande i Hammerfest var
å dra helt til Vadsø som var neste stopp, så var det bedre for passasjerene å bli tatt av i
Alta og bli fraktet med bakketransport derfra. 

Widerøe kan ikke imøtekomme klagers krav om standarderstatning, da forsinkelsen ble
forårsaket av ekstraordinære omstendigheter.

Nemnda bemerker

Forsinkelse som medfører at passasjerene kommer mer enn 3 timer senere frem enn
planlagt til det endelige bestemmelsesstedet,  utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Flyselskapet Widerøe har uttalt at forsinkelsen skyldtes dårlige værforhold. Uttalelsen
er imidlertid ikke nærmere forklart eller dokumentert. Nemnda har ikke mottatt
dokumentasjon (eksempelvis METAR) med forklaring som viser hvor og når det var dårlig
vær, og hva det dårlige været bestod av. Nemnda mener at flyselskapet med dette ikke
har godtgjort at forsinkelsen ikke kunne vært unngått selv om alle rimelige tiltak var
truffet. 

Forsinkelsen gir etter dette rett til standarderstatning.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Widerøe utbetaler 250 euro til klager.