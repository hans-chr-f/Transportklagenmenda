Vedtak i Transportklagenemnda - Fly

Sammendrag

Krav om refusjon av utgifter til mat i ventetiden ved forsinkelse.

Dato
19.12.2019

Saksnummer
2019-02430

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY382 fra Oslo lufthavn (OSL) til Tromsø
(TOS) 2. juni 2019 kl. 17.15. Flyvningen ble forsinket med mer enn to timer. Klager valgte
å spise på flyplassen i Oslo, da forsinkelsen var to timer lang. Han har forklart at det tidlig
ble informert om forsinkelsen. 

På bakgrunn av dette har klager fremsatt krav om refusjon av sine utgifter til mat til
kroner 319.

Tjenesteyterne har i det vesentlige anført
Norwegians flyvning DY382 fra Oslo til Tromsø 2. juni 2019 ble forsinket med to
timer og fem minutter ved ankomst til Tromsø. Klager har følgelig ikke krav på
standardkompensasjon, da forsinkelsen ikke overstiger tre timer. Det er i denne
forbindelse vist til EU-domstolens avgjørelse i C-402/07 (Sturgeon). 

Passasjeren har sendt inn et krav om refusjon av sine matutgifter. Kvitteringen som
er sendt inn viser at passasjeren spiste kl. 16.43, 17 minutter før flyets opprinnelige
avgangstid kl. 17.15. På dette tidspunktet visste ingen at flyet ville bli forsinket med to
timer og fem minutter. Matkuponger ble ikke gitt til de ventede passasjerene for å unngå
ytterligere forsinkelser. 

Norwegian har på ovennevnte grunnlag avvist klagers krav.

Nemnda bemerker

Norwegians flyvning DY382 fra Oslo til Tromsø 2. juni 2019 ble forsinket med to timer og
fem minutter.

Det fremgår av EU-forordning 261/2004 artikkel 6 nr. 1 bokstav a at når en flyvning
forventes forsinket med to timer eller mer, skal flyselskapet tilby passasjerene
forpleining, jf. artikkel 9 nr. 1 bokstav a. Dette gjelder uavhengig av årsaken til
forsinkelsen.

Det fremkommer ikke av saken når Norwegian visste noe om lengden på forsinkelsen,
eller når passasjeren ble informert om forsinkelsen. Flyvningen ble rent faktisk forsinket
med over to timer, og det har i dette tilfellet derfor ikke betydning for sakens utfall
på hvilket tidspunkt passasjeren spiste. Passasjeren har etter nemndas syn krav på
forpleining. Nemnda mener at klagers utgifter til mat på kroner 319 er en rimelig og
nødvendig utgift sett i forhold til forsinkelsens lengde. Norwegian må derfor dekke
denne.

Vedtak

Transportklagenemnda - fly anbefaler at Norwegian erstatter klagers utgifter til mat med
kroner 319.