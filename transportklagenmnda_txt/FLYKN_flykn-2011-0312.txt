Vedtak i Transportklagenemnda - Fly

Sammendrag

Krav om erstatning av ødelagt bagasje.

Dato
05.01.2012

Saksnummer
312/11F

Tjenesteyter
SAS

Krav om erstatning av ødelagt bagasje.

Klager har i det vesentlige anført:

Klager kom til Oslo Gardermoen fra USA den 14. juni 2011, via New York og Amsterdam. Da
hun kom hjem oppdaget hun at kofferten var skadet. Hun ringte SAS og fikk beskjed om at
hun måtte rapportere skaden innen 7 dager. Dette står også på SAS hjemmesider.

Dagen etter den 15. juni møtte klager opp på ankomstservice og meldte fra om skaden, og
fikk utdelt en skaderapport.

Den 17. juni ringte klager SAS. Hun fikk beskjed om at hun ikke kunne forvente erstatning
siden klager ikke hadde rapportert skaden umiddelbart ved ankomst. SAS representanten
viste til informasjon som hang i ankomsthallen. Denne informasjonen var ikke synlig for de
som går ut fra bagasje bånd 8, som klager gjorde.

Klager tar sterkt avstand fra den underforståtte påstanden om at hun selv skal ha påført
kofferten skaden etter at hun hjem.

Klager krever erstattet sin koffert.

SAS har i det vesentlige anført:

Det er opp til klager å bevise at kofferten ble skadet i SAS varetekt. Dette gjøres ved å
rapportere skaden umiddelbart ved ankomst.

Det er korrekt at man melde fra om skade innen 7 dager etter at man har forlatt
ankomsthallen, men dette er imidlertid kun en bekreftelse på at passasjeren har meldt fra om
skaden, det er ingen erkjennelse fra SAS side.

Klager forlot ankomsthallen uten å reklamere på skade, og har dermed godtgjort at bagasjen
var i samme stand som den var da den ble innlevert.

SAS kan ikke imøtekomme klagers krav.

Nemnda bemerker:

SAS er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottagerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Klager mottok i dette tilfellet kofferten uten klage. Det følger av ovennevnte
bestemmelse at kofferten da formodes å være utlevert i god stand. Nemnda har ved
den visere vurdering delt seg i et flertall og et mindretall. Nemndas flertall, lederen og
flyselskapenes representanter, finner på bakgrunn av de foreliggende opplysninger
ikke mer sannsynlig at kofferten ble skadet under transporten enn at den ikke ble det.
Klager har dermed ikke godgjort at kofferten var skadet ved utlevering, og flertallet
finner ikke å kunne anbefale at klager gis medhold.

Mindretallet, forbrukernes representanter, finner det mest sannsynlig at kofferten
ble skadet under transporten. Mindretallet viser til at klager ringte og meldte fra om
skaden da hun kom hjem, og til at klager møtte frem den påfølgende dag for å skrive
skaderapport.

På bakgrunn av flertallets vurdering traff nemnda slikt

Vedtak:

Flyklagenemnda finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines