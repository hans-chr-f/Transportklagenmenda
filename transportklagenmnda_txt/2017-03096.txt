Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
06.11.2018

Saksnummer
2017-03096

Tjenesteytere
British Airways

Klager har i det vesentlige anført

Klager reiste med British Airways' flyvning BA747 Fra Stavanger (SVG) til London -
Heathrow (LHR) 23. januar 2017 med avreise kl. 15.00. Flyvningen ble forsinket, og klager
mistet sin videreforbindelse med BA11 fra London til Singapore (SIN) samme dag kl.
19.05. Klager har, som følge av forsinkelsen, fremsatt krav om standardkompensasjon
i henhold til EU-forordning 261/2004 på 600 euro pr. person, totalt 1 200 euro for to
passasjerer.

Tjenesteyterne har i det vesentlige anført
British Airways' flyvning BA747 fra Stavanger til London 23. januar 2017 ble kansellert
som følge av tett tåke og restriksjoner fra Air Traffic Control (ATC) ved London - Heathrow
denne dagen. Allerede om morgenen 22. januar startet flyselskapet planleggingen av
hvilke flyvninger som skulle kanselleres dersom dette skulle bli nødvendig. Målet var
færrest mulig uregelmessigheter for selskapets passasjerer. Når værmeldingen viser
krevende værforhold, vil ATC anbefale flyselskapene å redusere antallet flyvninger, 

Air Traffic Control innførte restriksjoner, slik at det kun var tillatt med 32 flyvninger i
timen, i motsetning til det normale antallet på 47. British Airways kansellerte følgelig 34
flyvninger, og klagers flyvning var en av disse. 

23. januar var sikten i en periode nede på 50 meter. Det var også "freezing fog" og
temperaturer på -4. Når det er tåke ved flyplassen må ATC innføre større avstand mellom
flyene. Dette medførte at ytterligere tolv British Airways-flyvninger ble kansellert. 

Passasjerene ble booket om til neste ledige flyvning fra Stavanger via Heathrow til
Singapore neste dag, 24. januar. Passasjerene reiste med sine nye flyvninger, og har
følgelig ikke krav på refusjon av sine billetter. Passasjerene mottok ikke forpleining, da de
ble informert om kanselleringen 22. januar, og enda ikke hadde reist til flyplassen. 

British Airways anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

British Airways' flyvning BA747 fra Stavanger til London 23. januar 2017 ble kansellert, og
klager mistet følgelig sin videreforbindelse til Singapore. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes kanselleringen tett tåke og påfølgende restriksjoner fra
flyvelederne ved London - Heathrow. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. British Airways informerte klagerne om
kanselleringen ett døgn før avreise, og klager ble booket om til nye flyvninger 24. januar.
Nemnda legger til grunn at kanselleringen ikke kunne vært unngått selv om alle rimelige
tiltak var truffet. Innstillingen gir etter dette ikke rett til standarderstatning, og nemnda
anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.