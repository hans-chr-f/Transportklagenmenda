Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.04.2018

Saksnummer
2017-01308

Tjenesteytere
SAS

Klager har i det vesentlige anført

Klager skulle reise fra Oslo til Alta den 19. mars 2015 kl 19.55 med SK4434. Avgangen ble
mer enn tre timer forsinket. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4434 var planlagt å gå fra Oslo til Alta med mellomlanding i Tromsø. Flyet gikk
forsinket fra Oslo grunnet dårlige værforhold i Nord-Norge. Flyplassen i Tromsø var til
tider stengt som følge av værforholdene, snø, vind og glatte rullebaner. Det vises til
fremlagt dokumentasjon. 

Etter at SK4434 hadde landet i Tromsø stod det igjen og ventet på klarsignal for å ta av til
Alta, dette fikk de aldri den 19. mars, Tromsø - Alta ble derfor kansellert. Det ble satt opp
reservefly påfølgende dag kl 09.00, klager ble booket om til dette. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor SAS kontroll. 

SAS kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringen av SK4434
eller de ekstraordinære omstendighetene kunne vært unngått selv om alle rimelige
tiltak var truffet. Dokumentasjonen viser at klagerens flygning fra Tromsø til Alta ble
kansellert da det viste seg umulig å ta av fra Tromsø lufthavn på grunn av snø, vind og
glatte rullebaner. Klager ble booket om til neste dag kl 09.00. Nemnda anser dette å være
innen rimelig tid. 

Klageren har etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.