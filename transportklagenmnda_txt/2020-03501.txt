Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
16.03.2021

Saksnummer
2020-03501

Tjenesteytere
Ving Norge AS

Klager har i det vesentlige anført

Klagen gjelder en pakkereise for fire personer til Mallorca i perioden 23.05.2020 -
30.05.2020. Totalpris 31 825 kroner. 

Klager avbestilte reisen grunnet Covid-19.

Klager har søkt forsikringsselskap om dekning/erstatning. Klager har ikke blitt tilkjent
dekning/erstatning.

Klagers krav: Refusjon av depositumet på 8 000 kroner.

Det vises for øvrig til korrespondanse fra klager.

Tjenesteyterne har i det vesentlige anført
Henvendelsen gjelder en reise til Mallorca med avreise 23.05.2020. 

Reisen ble avbestilt per telefon etter klagers ønske den 18.04.2020. Sluttoppgjør forfalt til
betaling 18.04.2020, men klager valgte å avbestille. Ving anfører at så lenge UD ikke har
frarådet å reise, er det normale avbestillings- og endringsregler som gjelder, og slik var
situasjonen da klager valgte å avbestille sin reise. Reiserådet lød da "inntil videre" og det
ble praktisert med at reisene innstilles 2 uker før avreise. 

Ving kan ikke se at det foreligger grunnlag for å etterkomme klagers krav om refusjon av
innbetalt depositum.

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise for fire personer til Mallorca i perioden 23.05.2020 -
30.05.2020. Totalpris 31 825 kroner. 

Klager avbestilte reisen grunnet Covid-19. Reisen ble avbestilt per telefon etter klagers
ønske den 18.04.2020. Sluttoppgjør forfalt til betaling 18.04.2020, men klager valgte å
avbestille. 

Flertallet, nemndsleder og reisebransjens representanter, mener at pakkereiseloven §
22 ikke kommer til anvendelse på det tidspunktet klager valgte å avbestille sin reise. På
det tidspunktet klager avbestilte gjaldt det et reiseforbud fra UD fjorten dager frem i tid.
Selv om det i ettertid har vist seg at anbefalingen også gjaldt den 23. mai 2020, var det
på avbestillingstidspunkt uklart hvorvidt reisen kunne la seg gjennomføre eller ikke pga.
Covid-19. Flertallet kan derfor ikke se at klager hadde rett til gebyrfri avbestilling etter
pakkereiseloven § 22 på det tidspunkt han valgte å avbestille reisen. Etter nemnda sin
vurdering er det anledning til å avbestille reisen etter pakkereiseloven § 21 også etter
fristene som følger av alminnelige reisevilkår punkt 5.2. Dette innebærer at klager skal
ha anledning til å avbestille mot et rimelig avbestillingsgebyr etter pakkereiseloven § 21.
Dersom dette ikke er konkretisert skal det settes til arrangørens kostnader ved å booke
reisen. Dette vil i realiteten innebære at kostnadene kan settes til arrangørens tap ved en
avbestilling jf. alminnelige vilkår for pakkereiser punkt 5.2 fjerde ledd. Flertallet anbefaler
at klager ikke gis medhold i sin klage.

Mindretallet, forbrukernes representanter, er av den klare oppfatning at klager i denne
saken må få medhold i sitt krav om gebyrfri avbestilling etter pakkereiseloven § 22.
Selv om UD sitt råd om ikke å reise utenlands i første omgang gjaldt fra den 14. mars
fram til 14. april og reisen skulle ha startet den 23. mai, ble frarådingen «opprettholdt»
inntil videre i pressemelding fra UD datert 3. april 2020. Det dreide seg m.a.o. om
en forlengelse av allerede gjeldende fraråding mot å reise utenlands, og ikke et nytt
reiseråd. Sannsynlighet for en forlenging av UD sitt reiseråd var derfor stor på dette
tidspunktet, noe både bransjen og de reisende må anses for å være innforstått med.
Etter mindretallets oppfatning vil det være urimelig og i strid med prinsippene i
avtaleloven § 36 å kreve at klager skulle ha måttet vente med å avbestille sin reise til etter
kansellering ble foretatt eller til etter frarådingen ble forlenget. 

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager ikke gis medhold.