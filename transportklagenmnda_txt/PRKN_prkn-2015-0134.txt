Vedtak i Pakkereisenemnda

Sammendrag

Krav om prisavslag da klager ikke var fornøyd med
hotellstandarden og servicen og flyttet til et annet hotell.

Dato
19.02.2016

Saksnummer
134/15P

Tjenesteyter
Solfaktor Pluss

Saken gjelder:

Krav om prisavslag da klager ikke var fornøyd med hotellstandarden og servicen og flyttet til et
annet hotell.

Klager har i det vesentlige anført:

Klager bestilte en reise for to med fly, transfer og innkvartering på Casas do Pomar i Santana
på Madeira, i perioden 17.03.15 - 24.03.15.

Klager har notert seg følgende:

Ved ankomst flyplassen på Madeira fikk klager utlevert en konvolutt påført 24/7 og
et telefonnummer. Dagen etter da de ønsket å få byttet til noe bedre, ringte de dette
telefonnummeret. Den hyggelige mannen som svarte lovet å sende transport innen to timer
og finne et passende hotell. De ba om kvittering på taxituren, men det kunne hun ikke gi. Ved
ankomst Residencial Colombo oppstod det problemer med betalingen og klager måtte selv
legge ut for oppholdet.

Klager krever refusjon av taxiregning til Funchal på 100 euro, hotellovernattinger på Res.
Colombo, Funchal 210 euro, kompensasjon for tort og svie 100 euro, totalt 410 euro.

Solfaktorhar i det vesentlige anført:

Av Solfaktor er pakkereiser satt sammen av de rimeligste flybillettene på
bestillingstidspunktet, sammen med de beste tilgjengelige prisene på hotell, leilighet, transfer
til/fra hotell, samt leiebil.

Pakkereisen bestod av rutefly fra TAP Airlines, hotell fra Expedia og transfer fra Resorthoppa.

Dersom Solfaktors kunder er så uheldige å oppleve problemer på plass oppfordrer de først og
fremst kundene til å forsøke og løse problemene direkte med hotellet. Hvis dette ikke lar seg
gjøre, så er det viktig at kunden tar kontakt enten med Solfaktors hotellagent eller Solfaktor
direkte.

I en e-post sendt til klager 1 uke før avreise skriver de blant annet følgende:

«Vi jobber kontinuerlig med kvalitetssikring slik at hotellbeskrivelser og klassifisering skal
stemme best mulig. Hvis det likevel skulle bli noe dere er misfornøyd med når det gjelder
Casas do Pomar, Santana, må dere først ta det opp med personalet på hotellet. Hvis ikke
hotellpersonalet kan hjelpe dere, må dere ta kontakt med oss slik at vi får mulighet til å løse
problemet. Telefonnummer står på reisedokumentet.»

I Solfaktors vilkår, som klager ved bestilling bekreftet å ha lest og forstått, fremgår følgende:

«Feil og mangler underveis må først rettes til det aktuelle hotell. Hvis de ikke kan avhjelpe
situasjonen må vår hotellagent kontaktes på telefon slik at de får mulighet til å løse problemet
underveis. Telefonnummer står på ditt reisedokument/ hotellvoucher.

Dersom kunden ikke har forsøkt å løse situasjonen på stedet ved kontakt med hotell og vår
hotellagent mister man sin rett til å klage i ettertid. Hotell og arrangør har rett til å få mulighet
til å rette feil og mangler under oppholdet.»

Solfaktor har ikke personale utplassert på noen av sine destinasjoner, og har dermed heller
ingen anledning til å dele ut konvolutter ved ankomst og holder ikke velkomstmøter. Om dette
gjøres av noen andre, er dette ingen ting Solfaktor har kjennskap til.

Som lokal arrangør av transferen med Resorthoppa var Your Emotion. Slik Solfaktor har
forstått det så leverte Your Emotion tydeligvis ut en konvolutt til klager ved ankomst med
informasjon om utflukter og aktiviteter på destinasjonen. På denne konvolutten var det
ifølge klager påført et telefonnummer. Dette telefonnummeret ringte klager da de opplevde
problemer med sitt hotell.

Solfaktor uttrykker at det er synd at klager ikke gjorde som anvist per e-post, i vilkår og
reisedokumentet og kontaktet Solfaktor da de opplevde problemer på sitt hotell. Da hadde
Solfaktor kunnet hjulpet klager med å finne ett nytt hotell og ingenting av dette hadde skjedd.

Vedrørende feil og mangler på Casas do Pomar, Santana:

I og med at klager flyttet ut før de kontaktet Solfaktor, fikk de aldri mulighet til hverken å
undersøke forholdene rundt dette eller muligheten til å kontakte hotellet og sørge for at
feilene ble rettet eller ordnet med ett nytt rom til klager hvor dette fungerte, eller eventuelt
ett hotellbytte. Om klager hadde ringt til Solfaktor først så kunne de i fellesskap funnet en
akseptabel løsning.

Da klager bare flyttet ut uten å kontakte hverken resepsjonen, Expedia eller Solfaktor, har
heller ikke hotellet gått med på noen refusjon.

Først den 10.03.15 da de sjekket inn på Resident Colombo, Funchal og ble krevd for betaling
ble Solfaktor kontaktet. På telefonen ble det avtalt at de skulle stå for kostnaden for taxien
mellom hotellene og den første natten på det nye hotellet.

Solfaktor sendte en sms til klager som de ikke fikk noe svar på, men de snakket med klager
igjen per telefon. Kunden ønsket ikke å flytte og valgte å bli boende på Resident Colombo som
de selv hadde ordnet med.

Solfaktor fikk aldri muligheten til avhjelpe feil og mangler på denne reisen. Med bakgrunn i
dette kan de ikke finne grunnlag for krav om kompensasjon. Til tross for dette har Solfaktor
dekket kostnaden for taxien, samt en natt på det nye hotellet.

Det vises for øvrig til brev fra Solfaktor.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest. Dersom manglene ikke tas opp på
reisemålet på en måte som gir turarrangøren mulighet til å avhjelpe manglene, vil man ikke nå
frem med krav om prisavslag i ettertid.

Nemnda legger til grunn at klageren har fått dekket taxi-turen og en overnatting på
Recidencial Colombo, totalt kr 1.132. Han krever at arrangøren dekker regningen for de øvrige
nettene. Han krever dessuten 100 euro i kompensasjon.

Arrangøren ble etter det som er opplyst, ikke kontaktet mens klageren var på Madeira. Han
fikk angivelig hjelp til å bytte hotell av en lokal turarrangør/transferagent. Klageren tok ikke
kontakt via det telefonnummeret som var oppgitt på hans billett som kontakttelefon. Hvordan
man skulle gå frem for å kontakte arrangøren var også beskrevet i en mail han mottok før
reisen tok til. Arrangøren fikk derfor ikke anledning til å ta kontakt med det hotellet han
opprinnelig hadde valgt, og heller ikke med valg av nytt hotell.

Nemnda må etter dette legge til grunn at klageren ikke har gitt arrangøren noen mulighet
til å hjelpe ham på stedet, enten ved å kontakte det opprinnelige hotellet eller med å bytte
til nytt hotell. Klageren er selv ansvarlig for å sette seg inn i de opplysningene som ble gitt i
hotellvocheren og i mailen om fremgangsmåten ved en eventuell klage. Når klagereglene ikke
er fulgt, vil man heller ikke nå frem med krav om prisavslag i ettertid.

Vedtak:

Pakkereisenemnda kan ikke anbefale at det blir gitt ytterligere kompensasjon i dette tilfellet.

Vedtaket er enstemmig.