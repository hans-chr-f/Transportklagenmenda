Vedtak i Pakkereisenemnda

Sammendrag

Krav om refusjon av reisens pris og utgifter til nye flybilletter hjem
da klager ble sjenert av sin romkamerat på Språkreisen med EF.

Dato
14.11.2016

Saksnummer
2016-00034

Tjenesteytere
EF

Klager har i det vesentlige anført

Klager bestilte et sommerkurs hos EF Språkreiser i Miami, USA i perioden 27.06.2016 –
22.07.2016.

Klager skulle reise til Miami med EF Språkreiser for å gå på skole å lære seg bedre
engelsk. Det hun møtte var et festested for ungdom som var der for å drikke, feste og
røyke. 

Ikke engang de innkvarteringsansvarlige klarte å gjøre noe og den som hadde ansvaret
på den etasjen klager bodde var aldri å treffe på de oppsatte trefftidene. To av de fire
klager delte rom med festet fra dag 1. De gikk ut mellom kl. 22 og 24 om kvelden å kom
hjem fra 04.00 om morgenen til at de ikke kom hjem i det hele tatt. Dette førte til at disse
festejentene terroriserte de andre på rommet. 

Klager og den andre jenta prøvde flere ganger å si fra, men ingen der gjorde noe. Klager
klarte til slutt ikke å være der da det ikke var mulig å sove og ingen av hverken vaktene
eller de som skulle holde orden klarte det. Det skulle være stille kl. 22.00 – 23.00 om
kvelden, men ingen hadde kontroll på elevene, det var støy hele tiden. 

Da klagers foreldre klaget til EF i Norge fordi klager ikke klarte mer, hadde jentene som
festet hele tiden fått advarsler flere ganger uten at det fikk konsekvenser. 

Da klager og hennes foreldre var på møte med EF i Oslo før avreise fortalte de om hvor
strengt det var, dette viste seg bare å være en bløff. 

Klagers foreldre hentet personlig klager fra EF 07.07.16. De så da ved selvsyn hva som
foregikk på skolen. Jentene ble hentet av private biler og kjørt til nattklubber kl. 22.30 på
kvelden og da klagers foreldre snakket med vaktene på skolen fikk de opplyst at dette
var helt vanlig. Det at det ikke var mulig å få sove ut hverken på hverdagen eller helgene
og å fungere på skolen var ikke det klagers foreldre hadde betalt for. Da klageren
gikk seg en tur på kveldene satt jentene sammen med gutter å røyket marihuana på
strandpromenaden og ville ha med klager. Klagers foreldre hadde aldri sendt klager på
språkkurset hvis de hadde vært klar over hva som ventet deres datter.

Løsningen var ikke at klager måtte bytte rom, løsningen burde vært at disse festejentene
ble sendt hjem slik det står i EFs Generelle Betingelser 2015-2016, se vedlegg. Klager
viser til punkt "Student Code Conduct, der det står at slike brudd på reglementet som
disse festejentene har utøvd skal føre til suspensjon eller utvisning. 

På informasjonsmøte før avreise i Oslo ble det gjort oppmerksom på at hvis man ble tatt
for å drikke alkohol ble man sendt hjem med første fly på foreldrenes regning. 

Klagers foreldre har reklamert skriftlig ihht EF s Generelle Betingelser 2015-2016 se
vedlegg " Kursavkortning etter skolestart". De meldte denne saken skriftlig til EFs kontor
i Oslo 30.06.16 kl 22.43, etter at klager selv hadde prøvd å få hjelp på stedet av den som
hadde ansvaret på hennes etasje.  Denne personen var imidlertid ikke å få tak i. Hun var
ikke der til oppsatte tider og det var heller ikke muligheter for å skrive eller legge igjen
beskjed. 

Klagers foreldre forholder seg til EFs Generelle Betingelser 2015-2016 
"Kursavkortning etter skolestart". De kontaktet EF i Oslo skriftlig 30.06.2016 kl. 22.43.
De ringte EF i Oslo dagen etter og ga beskjed om at de ville terminere studiet. EF skulle
gi beskjed til skolens ledelse om dette, slik at alle papirer skulle ordnes og være klare i
god tid før de hentet klager. Da de kom for å hente klager uken etter fikk hun ikke levert
tilbake sitt adgangskort da de ikke hadde noe informasjon om at hun skulle reise, Klager
fikk heller aldri tatt den avsluttende prøven som de lovet. Klagers foreldre har gitt EF
beskjed om terminering slik det står i EFs sine Generelle Betingelser 2015-2016, så deres
opprinnelige krav om full refusjon fra dag 1 opprettholdes. 

De har terminert/avsluttet kurset fordi EFs Generelle Betingelser 2015-2016 ble brutt av
EF i Oslo og Miami da de ikke har kontroll på sine elever og hva som skjer i virkeligheten i
Miami. 

Grunnen til at klager ikke ville bytte rom var at de jentene som festet da ville skjønne at
hun hadde sladret. Klager følte seg truet av disse jentene.  I tillegg kjente jentene godt
guttegjengene rundt skolens område og på stranden. Klageren torde derfor ikke å bytte
rom av frykt for represalier.

Selv ikke etter at innkvarteringsansvarlige snakket med klager og Security snakket med
jentene ble det noen bedring. Da klagers foreldre hentet klager hadde disse jentene fått
5 og 6 advarsler hver .

Vi opprettholder vårt krav om full refusjon av alle utgifter.

Klager krever full refusjon av alle utgifter, Sommerkurs 27.06.2016-22.07.2016 Pris: kr. 29
571,88, flybillett tur/retur pris: kr. 8.682,00. Totalt krav: kr. 38.252.

Det vises for øvrig til klagers brev.

Tjenesteyterne har i det vesentlige anført
Avreisedato: 26.06.16
Skolestart: 27.06.17
Hjemreise: 07.06.16
Opprinnelig hjemreise: 23.07.16

Klager ankom Miami den 26.06.16 og skulle opprinnelig være der i 4 uker. 
EF fikk første tilbakemelding fra familien om situasjonen 30.06.16 klokken 22.43 norsk tid
per epost – og tok direkte kontakt med far dagen etter. 

Den 01.07.16 snakket programansvarlig for EF Språkkurs i Utlandet med klagers far
og fikk mer informasjon om situasjonen. Etter dette tok programansvarlig direkte
kontakt med innkvarteringsansvarlig på EF skolen i Miami for å få en bedre oversikt over
situasjonen. 

Etter å ha snakket med innkvarteringsansvarlig ble de enige om at hun skulle snakke
med klager i Miami, samt at det skulle bli gjennomført en rominspeksjon av rommet
deres på campus.

Innkvarteringsansvarlig snakket med klager samme dag og fikk et bedre bilde av
situasjonen. Hun tilbød klager å bytte rom slik at hun skulle få sove om natten og slapp
utfordringene hun måtte ha med sine romkamerater. Klager valgte å takke nei til dette
tilbudet da hun allerede hadde bestemt seg for å reise hjem uken etter. 

Når det gjelder studenters oppførsel på campus er dette en sak som må håndteres
etterhvert som den oppstår og som skolene slår svært hardt ned på. I EF’s reglement står
det at det ikke er lov med alkohol eller andre stoffer på EF’s fasiliteter og man risikerer
hjemsendelse dersom dette oppdages. Det kreves også at man holder innetidene som
er satt av EF. Dog er det noen studenter som velger å teste grensene og velger å bryte
reglene. Dette tar skolene hånd om straks de får kjennskap til det og tar opp dette med
de involverte studentene. 

Klager valgte selv å reise hjem fra Miami etter 2 uker, til tross for at både skolen og
kontoret i Oslo forsøkte å hjelpe henne med å finne løsninger som hun kunne være
fornøyd med. 

Når en student takker nei til EF’s hjelp, og velger å reise hjem uten å ha forsøkt andre
alternativer, kan ikke EF se at det foreligger grunnlag for refusjon. 

Det vises for øvrig til brev fra EF Språkkurs i Utlandet.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2. 

Har pakkereisen vesentlige mangler og formålet med reisen av den grunn er vesentlig
forfeilet, kan kunden heve avtalen og kreve tilbake de beløp som er innbetalt i henhold
til avtalen, jfr. pakkereiseloven § 6-3 første ledd.  Hvis det inngår et transportelement
i pakkereisen har kunden krav på vederlagsfri transport til avreisestedet eller til annet
sted som måtte være avtalt mellom partene.

Nemnda legger til grunn at klageren var under 18 år da EF Språkreiser godtok henne som
student ved et engelskkurs i Miami, Florida. I et slikt tilfelle har arrangøren et spesielt
ansvar for sikkerhet etc. for studenten fordi de overtar ansvaret for en mindreårig.  Det
legges til grunn at hun ble innkvartert på et studenthjem der det bodde flere jenter
på hvert rom.  Nemnda legger til grunn som ubestridt at klageren delte rom med tre
andre jenter, hvorav to festet langt ut over det som tillates i henhold til reglementet.
Dette førte til at hun ikke fikk sove, og dermed var for trett til å noe særlig utbytte av
studiene.  Hun forsøkte å ta problemet opp med innkvarteringsansvarlig, som igjen
overlot problemet til den etasjeansvarlige.  Vedkommende var imidlertid i følge klager
ikke til stede på de fast oppsatte trefftidspunktene og besvarte heller ikke skriftlige
henvendelser.  

Ettersom problemet er erkjent og ikke fant noen løsning, finner nemnda det sannsynlig
at klagers fremstilling av håndteringen av saken er i samsvar med det som skjedde.  Det
legges videre til grunn som sannsynliggjort at jentene fikk flere advarsler, men at ingen
sanksjonerte disse, til tross for den adgangen regelverket gir.  Det eneste som skjedde,
var at klageren ble tilbudt å bytte rom, noe hun ikke torde fordi de som brøt reglene da
ville skjønt hvem som hadde sladret på dem. 
Klageren ankom Miami 26. juni.  Familien meldte fra om forholdene til EF i Norge 30. juni.
De reiste deretter til Miami den 7. juli for å hente klageren.

Nemnda legger til grunn at EF Språkreiser leverte et produkt som led av så vesentlige
mangler at pakkereisen på grunn av manglene var vesentlig forfeilet. 
Nemnda finner at de boforholdene som er beskrevet er kritikkverdige.  Når arrangøren
har ansvar for ungdom må boforholdene være trygge. Når man ikke lykkes med å holde
orden i et studenthjem, og problemet er så omfattende at de som ønsker å studere ikke
makter dette fordi det ikke er mulig å sove om natten på grunn av andres utagering,
ligger forholdene etter nemndas syn slik an at avtalen kan heves. Det er, slik nemnda
ser det, ikke tilbudt tilstrekkelig avhjelp ved at klageren etter ca. en uke ble tilbudt å
bytte rom.  Hun torde ikke det fordi det da ville ha blitt avslørt at det var hun som klaget.
Nemnda har ikke bemerkninger til dette. 

Etter nemndas syn har klageren etter dette krav på å heve avtalen.  Det økonomiske
kravet lyder på kr. 38.253,80.  Nemnda anbefaler at beløpet refunderes/erstattes i sin
helhet.

Vedtak

Pakkereisenemnda anbefaler at klageren får refundert/erstattet kr. 38.253,80.

Vedtaket er enstemmig.