Vedtak i Transportklagenemnda
- Kollektivreiser

Sammendrag

Manglende gyldig billett for sykkel

Dato
25.08.2021

Saksnummer
2021-00857

Tjenesteytere
AtB AS

Klager har i det vesentlige anført

Krav om frafall av gebyr 7. mai 2021. Klager forklarer at han ble ilagt gebyr for
manglende billett for sin sykkel. Klager forklarer at han hadde gyldig billett for reisen,
men visste ikke at man måtte kjøpe billett for sykkelen.

Klager mener at AtB har et informasjonsansvar når de krever ekstra billett for sykkel og
at de ikke har oppfylt dette informasjonsansvaret. Klager forklarer at han er vant til å
reise med Ruter i Osloområdet. Klager anfører at det ikke kreves ekstra billett for sykkel
på T-banen utenfor rushtid. Klager mener dette er rimelig, og en praksis forbrukeren kan
forstå. I Trondheim har man ikke T-bane, men klager mener at de nye metrobussene i
Trondheim må anses ekvivalent med Oslos T-bane, idet det brukes for persontransport
over lengre avstander innad i byen. 

Klager forklarer at da han ble ilagt gebyret var klokken omtrent 19:30 på kvelden og
bussen var tilnærmet tom. Klagers sykkel var dermed ikke til hinder for noen andre.
Klager forklarer at det dermed ikke falt han inn å måtte kjøpe billett for sykkelen. 

Klager anfører at når AtB har en annen praksis enn andre store aktører som de burde
kunne sammenlignes med, må de i større grad informere om ekstrakostnaden ved å
ta med sykkel. Dette kunne AtB eksempelvis gjort ved at man fikk forespørsel om man
skulle medbringe noe og at man må betale ekstra for dette, idet man kjøper billetten
i appen deres. Klager mener på bakgrunn av dette at han ikke kan lastes for å ikke ha
forstått at medbragt sykkel må betales for og at gebyret dermed må frafalle. 

Klager legger til at han mener at hans gode tro burde være formildende og at
kontrolløren burde utvist skjønn. Klager hadde betalt for billett for det selv og det er
således på det rene at han ikke hadde en intensjon om å reise uten billett. En forseelse
som blir begått i uvitenhet må stå i en annen stilling enn en som er gjort med forsett.
Kontrolløren som ila klager gebyret forstod at han ikke hadde skjønt at man måtte betale
for sykkel. Klager mener derfor at han i dette tilfelle skulle fått tilbud om å betale for
sykkelen i stedet. 

Klager mener at de preventive hensyn som ligger bak ileggelse av gebyr baserer seg på
å hindre at kunder utnytter tilbudet uten å betale for deg. Når det vises seg at kunder
på grunn av varierende praksis og lite informasjon i god tro bryter AtBs retningslinjer
må de utvise skjønn og ikke behandle disse kundene som forbrytere. Dersom det aldri
utvises skjønn og passasjerens gode tro ikke vektlegges vil respekten for gebyrsystemet
og tilliten til kollektivtilbyderne forsvinne. Klager anfører at derfor burde fått tilbud om å
betale på stedet og at gebyret må bortfalle på grunn av hans gode tro. 

Klager mener at et eventuelt gebyr må være vesentlig mindre enn kr. 900. Klager
forklarer at han ble ilagt et gebyr på kr. 900 hvilket er like mye som dersom han hadde
reist uten gyldig personbillett. Klager mener at det å kjøpe billett, men glemme å kjøpe
billett for noe man tar med seg anses som noen annet enn å ikke kjøpe billett i det hele
tatt. Klager mener derfor at gebyrene bør være forskjellig. AtB er heleid av Trøndelag
Fylkeskommune og dermed er det underlagt det forvaltningsrettslige prinsippet om
forholdsmessighet. Når en billett koster kr. 40 og en tilleggsbillett for sykkel koster kr.
20 er det etter klager sitt syn uforholdsmessig å ilegge gebyr på kr. 900 for manglende
sykkelbillett. Videre taler klagers gode tro og beviselige ønske om å betale på redelig vis
ettersom han kjøpte enkeltbillett, for at gebyret for manglende sykkelbillett ikke kan være
like stort som om man ikke hadde kjøpt billett i det hele tatt. Klager mener at et eventuelt
gebyr må nedjusteres slik at det står i forhold til den forseelsen som er blitt gjort, jfr.
alminnelige forvaltningsrettslige prinsipper. 

Dersom ingen av punktene nevnt ovenfor fører til frafall av gebyret mener klager at
gebyret burde frafalle på grunn av en underliggende sykdom klager har i ryggen som gjør
han avhengig av å ha med sykkel selv når han tar buss. Klager forklarer at det å gå lange
distanser kan være belastende for klager, slik at han er avhengig av å bruke sykkelen
til busstoppene siden det ofte er langt til disse i Trondheim. Klager viser til fremlagt
legeerklæring. Klager tok sykkelen inn på bussen denne gangen fordi AtB slutter å kjøre
buss tidlig på kvelden og han måtte være sikker på at han kom seg hjem. Sykkelen er et
verktøy klager bruker for å kunne nyttiggjøre seg av det kollektivtilbudet som finnes i
Trondheim. I klagers tilfelle står sykkelen i samme stilling som en rullator eller rullestol
for dem som behøver det. Ut ifra hva klager kjenner til, så koster det ikke noe ekstra å ta
med dette. Når AtB drifter all kollektivtransport i Trondheim medfører det også et ansvar
for at alle passasjerer skal klare å benytte det. Klager må bruke sitt verktøy, sykkelen, for
å benytte kollektivtilbudet. 

Klager krever frafall av gebyret. Subsidiært at gebyret nedjusteres. 

Klager legger til at da han ble kontrollert for billett måtte han fremvise studentbevis.
Hos AtB er ikke studentbillett noe billigere enn voksenbillett. Det følger av AtBs
transportvedtekter at en reisende med rabattert billett må kunne fremvise
dokumentasjon på at han er berettiget rabatten. Når enkeltbillett for student koster det
samme som voksenbillett, har ikke kontrollørene noe grunnlag for å be den reisende om
å dokumentere at han er student. I verste fall kan dette føre til at en uaktsom kontrollør
ilegger en student som reiser med studentbillett uten studentbevis gebyr som ikke
er hjemlet i AtBs transportvedtekter ettersom billetten ikke er rabattert. Etter klagers
syn må AtB derfor instrueres om å slutte å kontrollere studentbevis på enkeltbilletter i
kategorien student.

Tjenesteyterne har i det vesentlige anført
Klager ble ilagt gebyr 7. mai 2021 som følge av reise uten gyldig billett for sykkelen sin.
Det fremgår følgende av AtBs takstregler at: "Du betaler barnepris for å ha med sykkel,
elsykkel, kjelke eller spark". Dette er en praksis som er lik for de fleste større mobilitets-
og kollektivaktørene i Norge, inkludert Ruter. Det fremgår følgende fra Ruters nettside:
"Du betaler barnepris for sykkel, stor sparkesykkel, ståhjuling og spark på alle våre
transportmidler." Ruter har et tilleggsvilkår som gjelder for «sykkel på T-banen» der
reisende kan ta med seg sykkel gratis dersom man reiser utenfor rushtid. Det finnes ikke
T-bane i Trøndelag. AtB har Metrolinjer, som er det nærmeste man kommer T-bane på
hjul, men dette anses som irrelevant i dette tilfellet da klager reiste med linje 10 som er
en ordinær bydelslinje. 

Klager mener at man i kjøpsprosessen bør få spørsmål om å kjøpe tilleggsbillett. Dette
er noe AtB har vurdert i forbindelse med utviklingen av Mobillettappen, men noe som vi
raskt slo fra oss. Grunnen til dette er fordi de fleste som reiser, kun ønsker å kjøpe billett
for seg selv. Det vil dermed oppleves som et irritasjonsmoment for den gjengse bruker å
få spørsmål om tilleggsbillett. 

Hensikten med å gjennomføre billettkontroller er at det skal gis sanksjoner til den
enkelte som reiser uten gyldig billett. Dette gjelder også reisende som ikke betaler for
medbrakt sykkel. Målet med billettkontroller er å sikre inntekter fra billettkjøp, ikke
fra tilleggsgebyr. Gebyrsatsene kommer fra AtBs transportvedtekter som for øvrig er
godkjent fra Samferdselsdepartementet. AtB kan derfor ikke skille på gebyrsatsene
for manglende billett for den reisende eller sykkel. Dette på grunn av at en manglende
billett, fortsatt er en manglende billett.

AtB har forståelse for at sykkelen er et viktig hjelpemiddel for klager. Takstreglene hos
AtB, og for øvrig andre kollektivaktører i Norge, sier derimot at man må kjøpe billett for at
denne skal kunne medbringes.

Takstreglene er tydelige på at det skal kjøpes billett for sykkel som tas med om bord.

På grunn av ovennevnte informasjon finner AtB ikke grunnlag for å ettergi
tilleggsgebyret.

Nemnda bemerker

Klager ble ilagt gebyr 7. mai 2021 fordi han ikke kunne fremvise gyldig billett for sykkelen
sin under billettkontrollen.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Det fremgår følgende av AtBs
takstregler at: "Pris for å ha med sykkel, elsykkel, stor sparkesykkel, kjelke eller spark er
med 50 % rabatt på enkeltbillett."

Av transportvedtektenes pkt. 6.2 følger det at det skal ilegges tilleggsavgift dersom den
reisende ikke kan vise gyldig billett. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig.

Klager kunne ikke fremvise gyldig billett for sykkelen sin, så vilkårene for å ilegge gebyr
var således oppfylt. I regelverket er det ingen unntak fra denne regel. 

Nemnda bemerker at det er den reisendes ansvar å sette seg inn i billettkategorier
og priser. Det er den reisendes ansvar å sørge for gyldig billett ved reise med kollektiv
transport. 

Nemnda er kjent med at kontrollørene utøver et visst skjønn ved ileggelse av gebyrer,
men finner av prinsipielle grunner ikke å kunne vurdere skjønnsutøvelsen i det enkelte
tilfelle. 

Nemnda har forståelse for at gebyr oppleves som en streng reaksjon i dette tilfellet. Av
hensyn til reiseforetakenes behov er det imidlertid nødvendig å ha en konsekvent praksis
da det er ulike årsaker til at den reisende ikke kan vise billett.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.