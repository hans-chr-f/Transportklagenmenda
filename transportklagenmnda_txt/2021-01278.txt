Vedtak i Transportklagenemnda - Fly

Sammendrag

Krav om refusjon av ubenyttet voucher. Voucher ikke benyttet grunnet pandemien.

Dato
19.01.2022

Saksnummer
2021-01278

Tjenesteytere
SAS

Klager har i det vesentlige anført

Klager med reisefølge (til sammen to personer) skulle reise med SAS fra Oslo til Dublin
den 8. juli 2020 (retur den 22. juli 2020).  Flynummer på utreisen var SK4603, og på
returen SK4604.

Reisen ble utsatt/avlyst grunnet pandemien. Klager og reisefølget fikk tildelt en voucher.
Da pandemien vedvarte, har ikke klager kunne benyttet denne. Hele to måneder før
voucherens utløpsdato tok klager kontakt med SAS og ba om refusjon i form av penger.
Klager har etter flere etterfølgende forsøk ikke nådd frem hos SAS. På telefonen har hun
blitt henvist til nettsidene til SAS.  Dette fungerer ikke ettersom voucheren er utløpt.
Klager har heller ikke kommet gjennom på SAS sin chat. 

Klager har anført at flyvningene ble kansellert. Klager har ikke kopi av skriftlig
kommunikasjon med SAS om dette. Klager fikk imidlertid informasjon om ruteendring.
Denne var av så liten betydning at det ikke krevde svar. Klager trodde de fortsatt skulle
reise, og endring av klokkeslett var lite relevant. 

SAS skriver at klager med reisefølge har mottatt en "refund via voucher", og har
faktisk innrømmet at de hadde krav på refund og valgte å utbetale det i form av en
voucher - noe klager med reisefølge  var tilfreds med. Da de ba om å bytte voucher for
tilbakebetaling, påstår SAS at de egentlig ikke hadde krav på noen av dem.

Klager har fremsatt krav om tilbakebetaling pålydende 4252 NOK.

Tjenesteyterne har i det vesentlige anført
Klager med reisefølge har fremmet krav mot SAS der det kreves refusjon av SAS voucher
som ble utstedt i forbindelse med avbestilling av SAS booking.

Klager kansellerte reisen på SAS sin nettside den 24. juni 2020. Det vises til bilag med
bookinghistorien.

I og med at klager hadde kjøpt en ikke-refunderbar billett, bestrider SAS kravet om
refusjon med henvisning til selskapets generelle befordringsvilkår og billettregler artikkel
4.1.3 og 4.1.4 (a), som klager aksepterte ved billettkjøpet.

Der en passasjer har kansellert sin billett foreligger det ikke lenger en avtale eller
gyldig billett som passasjeren kan påberope seg mot SAS, herunder heller ikke om SAS
kansellerer en flyvning i ettertid av passasjerens kansellering. 

Som en goodwill i forbindelse med pandemien tilbød SAS de passasjerer som ikke lenger
ønsket eller kunne reise, å motta SAS voucher til billettens fulle verdi, slik at reisen
kunne foretas på et senere tidspunkt. I den e-post som klager mottok i forbindelse
med bestilling av voucher, informerte SAS om at dette var en ikke-refunderbar voucher
som var gyldig i 1 år fra utstedelse. Voucheren var gyldig til 26.06.21, og ble automatisk
forlenget 30 dager og gikk ut 26.07.21. 

Klager valgte selv å avbestille reisen og motta voucher og SAS har sannsynliggjort at den
voucher som ble sendt ikke var refunderbar og måtte brukes innen en viss dato. Klager
kunne kontaktet SAS via telefon eller chat på et tidligere tidspunkt for å få dette avklart.
Ved å søke om refusjon på nettsiden vil det bare genereres en automatisk melding om at
refusjon er i prosess. Klager kunne bestilt en ny reise frem til 26.07.21 med reisedatoer
nesten 1 år frem i tid.

Basert på ovenstående kan ikke SAS imøtekomme klagers krav om refusjon av voucher

SAS har lagt ved bilag som viser PNR-historien. I forklaringen av denne står det: 

Booking kansellert/avbestilt av klager selv online 24 juni 2020. SK4603 fikk en tidsendring
på ca 1,5 timer. Dette vises som TK og skjedde 13 juni-20. Samme dag fikk også returen
SK4604 en tidsendring på 1,5 timer. Dersom flyvningen hadde vært innstilt, ville den vist
UN.Viser også til at fly segmentene var i HK og ikke UN ved avbestilling (XS) 24juni20.
SK4603 08jul20 ble offisielt innstilt 30.06.20.

SAS har lastet opp en tilleggskommentar hvor det står følgende:

Det oppstod en tidsendring den 13.06.20 (samme flynummer-liten tidsendring) som
klager selv skriver ikke hadde betydning for deres ønske om å reise på det tidspunktet.
Den 24.06.20 avbestilte klager selv reisen via SAS nettside og benyttet seg av tilbudet
om å motta en voucher med billettens fulle verdi. Dette var et tilbud for de passasjerer
som av ulike grunner ikke ønsket å reise grunnet pandemien og derfor kunne booke en
senere reise ved bruk av voucher.

I epost som ble sendt med voucher var det også informasjon om vouchers gyldighet
samt at den ikke var refunderbar.

Voucheren var gyldig fra 26.06.20 - 26.06.21 men ble automatisk forlenget med 30 dager,
slik at faktisk utløpsdato var 26.07.21. Klager viser til et automatisk svar fra april-21 som
blir sendt når passasjerer søker refusjon online, med informasjon om at forespørsel er
mottatt og vil bli behandlet så snart som mulig. Chat dialogen det
vises til er fra august-21, altså etter at voucher var utløpt og klager får beskjed om at
voucher ikke kan refunderes.

SAS påpeker at flyvningen var ikke kansellert da klager avbestilte reisen - dette utløser
dermed ingen rett på refusjon. Voucher ble tilbudt som en "goodwill" for passasjerer som
hadde ikke-refunderbare billetter og ikke ønsket å reise.

SAS påpeker også at det bør vektlegges at klager hadde et helt år på å kontakte SAS med
spørsmål om voucher og refusjon. Med bakgrunn i at det var gitt informasjon i e-post at
voucher ikke kunne refunderes og måtte brukes innen en gitt tid, stiller SAS spørsmål til
at det ikke ble gjort flere forsøk på å kontakte SAS i løpet av våren 2021. Dersom klager
antok at voucher kunne refunderes, mener SAS at dette er en risiko som flyselskapet ikke
kan bære ansvaret for.

SAS opprettholder sitt standpunkt i denne saken.

Nemnda bemerker

Klager skulle reise fra Oslo til Dublin den 8. juli 2020, med retur den 22. juli 2020. 

Basert på sakens dokumentasjon legger nemnda til grunn til at det skjedde noen små
ruteendringer på klagers utreise- og returreise den 13. juni 2020, og at klager fikk
beskjed om dette den 14. juni 2020.  Det var da over to uker til avreise på både utreisen
og returen.  Endringene kvalifiserer ikke til standarderstatning, jf. regelen i EU-forordning
261/2004 artikkel 5 bokstav c) i).  Mailen klager mottok om endringene den 14. juni 2020
står det at klager må gi beskjed innen de neste fem dagene dersom hun ikke aksepterer
endringene. Klager har oppgitt at endringene ikke var betydelige, og at de fortsatt tenkte
å reise. Nemnda mener dette må forstås som at klager aksepterte de nye tidene, og at
dette utgjorde hennes nye og oppdaterte booking. 

Basert på sakens dokumentasjon kansellerte klager så bookingen den 24. juni 2020.
Ifølge fremlagt bookinghistorie var både SK4603 Oslo-Dublin og SK4604 fortsatt
bekreftede/operative på dette tidspunktet. Flyvningene var altså ikke kansellert fra
flyselskapets side på tidspunktet for klagers avbestilling.  Det forelå med dette ikke
lenger noen bekreftet reservasjon på flyvningene og forordningen kommer ikke til
anvendelse på klagers krav om refusjon, jf. artikkel 3 punkt 2 bokstav a). Dette gjelder til
tross for at SAS i etterkant kansellerte den ene flyvningen. 

Det fremgår av EU-kommisjonens tolkningsveileder av EU passasjerrettigheter sett
i lys av situasjonen med covid-19 situasjonen at forordningen ikke regulerer tilfeller
hvor klager ikke kan/ønsker å benytte billetten. Det påpekes at retten til refusjon i disse
tilfeller må avgjøres etter type billett og flyselskapets avbestillingsvilkår.

Ved søknad om ikke-refunderbare billetter, er hovedregelen at en kun har rett på
refusjon av refunderbare skatter og avgifter dersom en avbestiller billettene. 

Klager inngikk imidlertid en avtale med SAS om refusjon i form av en voucher. Dette selv
om klager ikke hadde krav på det etter EU-forordningen. Voucheren ikke var refunderbar.
Basert på dette anbefaler nemnda at klager ikke gis medhold.

Vedtak

Transportklagenemnda anbefaler ikke at klager gis medhold.