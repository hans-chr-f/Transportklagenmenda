Vedtak i Transportklagenemnda - Fly

Sammendrag

Krav om standarderstatning og forsinkelsesrenter grunnet kansellering.
Omruting med avreise fra Gardermoen istedenfor Torp flyplass.

Dato
13.09.2023

Saksnummer
2023-00035

Tjenesteytere
KLM

Klager har i det vesentlige anført

Klager (tre passasjerer) hadde bestilt reise t/r Torp-Amsterdam-Geneve med avreise den
4. juli 2022:

4. juli 2022 KL1218 Torp-Amsterdam 16:25-18:05
4. juli 2022 KL1937 Amsterdam-Geneve 21:50-23:15

Den 3. juli 2022 mottar klager beskjed om at KL1218 har blitt kansellert og at klager har
blitt omrutet til følgende reise:

4. juli 2022 KL1218 Gardermoen-Amsterdam 17:20-19:10
4. juli 2022 KL1937 Amsterdam-Geneve 21:50-23:15

Klager måtte altså komme seg til Gardermoen istedenfor Torp og pådro seg utgifter til
tog. Disse togutgiftene har KLM refundert. 

Den nye reisen medførte at klager ble forsinket:

Planlagt reise:
4. juli 2022 KL1218 Gardermoen-Amsterdam 17:20-19:10
4. juli 2022 KL1937 Amsterdam-Geneve 21:50-23:15

Faktisk reise:
4. juli 2022 KL1218 Gardermoen-Amsterdam 17:49-19:29
4. juli 2022 KL1937 Amsterdam-Geneve 22:28-23:44

Klager krever 50 % av standarderstatning for alle tre passasjerer, samt
forsinkelsesrenter.

Tjenesteyterne har i det vesentlige anført
KLM hevder at flyet ble kansellert grunnet tekniske årsaker og at dette normalt er en
situasjon som berettiger standarderstatning etter EU-forordning 261/2004. Men i tilfeller
der flyselskapet klarer å omrute klager innenfor tidsrammene i forordningen, så har ikke
klager krav på standarderstatning. Med disse tidsrammene menes mindre enn 1 time
tidligere avreise enn opprinnelig planlagt og ikke mindre enn 2 timer forsinkelse til siste
destinasjon.

KLM sier at passasjerene ble omrutet til en annen flyplass lenger borte fra opprinnelig
planlagt, men at passasjerene godtok dette. KLM kan ikke utbetale standarderstatning da
klager godtok dette tilbudet.

KLM sier de har refundert klager transportutgifter for å komme seg til den andre
flyplassen.

KLM kan ikke utbetale standarderstatning i saker der klager kommer frem uten store
endringer i tid.

Nemnda bemerker

Nemnda legger til grunn at klagers opprinnelige reise Torp-Amsterdam-Geneve ble
kansellert den 3. juli 2022, dagen før avreise den 4. juli 2022. Klager ble omrutet
til Gardermoen-Amsterdam-Geneve. Nemnda legger til grunn at klager har fått
refundert togutgifter til Gardermoen og at kravet omhandler standarderstatning og
forsinkelsesrenter.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, eller med mindre flyselskapet kan bevise at passasjeren
fikk informasjon om endringen minst to uker før planlagt avgangstid, jf. EU-forordning
261/2004 artikkel 5 og 7. KLM har ikke godtgjort at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet. KLM
informerte klager om endringen dagen før avreise.

Avstanden ved beregningen av standarderstatning skal beregnes på bakgrunn
av det siste bestemmelsesstedet der nektet ombordstigning eller innstilt flyvning
fører til at passasjerens ankomst forsinkes i forhold til planlagt ankomsttid, jf. EU-
forordning 261/2004 artikkel 7 nr. 1 annet ledd. Avstanden skal måles etter metoden
for storsirkelrute (ortodromisk rute), jf. bestemmelsens fjerde ledd, dvs. den korteste
avstand mellom to punkter på jorden. Nemnda viser i denne forbindelse også til EU-
domstolens dom i sak C-11/11 (Folkerts) der en "rejse" eller "journey" omfatter turen fra
opprinnelig avgangssted til endelig bestemmelsessted.

Avstanden mellom Gardermoen og Geneve, som utgjør klagers reise i dette tilfellet,
er etter storsirkelmetoden over 1 500 kilometer. Klager har i utgangspunktet krav på
standarderstatning på 400 euro per passasjer, altså 1200 euro totalt, jf. EU-forordning
261/2004 artikkel 7 nr. 1 bokstav c.

Klagers avreise fra Gardermoen gikk 55 minutter etter opprinnelig planlagt avgang fra
Torp. Klager ankom Geneve ca. en halvtime etter opprinnelig planlagt ankomst.

Da klager ble informert om endringen mindre enn sju dager før planlagt avgangstid og
klager ankom endelig bestemmelsessted mindre enn to timer etter planlagt ankomsttid,
plikter likevel ikke KLM å utbetale standarderstatning, jf. EU-forordning 261/2004 artikkel
5 nr. 1 bokstav c iii).

Det må også vurderes om endringen av avreisested og -tid medfører at passasjeren
kunne reise ("depart") høyst 1 time før planlagt avgangstid, jf. EU-forordning 261/2004
artikkel 5 nr. 1 bokstav c iii).

Ved denne vurderingen har nemnda delt seg i et flertall og et mindretall.

Mindretallet - forbrukerrepresentantene - mener at klager har krav på
standarderstatning. Passasjerer har som hovedregel krav på standarderstatning når en
flyvning blir innstilt. Ved innstilling mindre enn syv dager før avreise, er det unntak fra
retten til erstatning dersom passasjerene tilbys omruting slik at de «kan reise høyst en
time før planlagt avgangstid og ankomme det endelige bestemmelsesstedet senest to
timer etter planlagt ankomsttid», jf. flypassasjerforordningen art. 5 nr. 1 c) iii). 

Det er på det rene at passasjerene ankom Genève under to timer etter planlagt
ankomsttid. Mindretallet mener imidlertid at vilkåret om at de kunne reise høyst en
time før planlagt avgangstid, ikke er oppfylt. Opprinnelig reise gikk fra Torp lufthavn,
og passasjerene ble omrutet til en ny flyvning fra Gardermoen. Mindretallet mener at
det ikke er den nye flyvningens avgangstid som skal legges til grunn i vurderingen av
om passasjerene kunne «reise» høyst en time før, men derimot passasjerenes faktiske
reisetid fra opprinnelig avgangssted. 

Mindretallet viser til EU-domstolens sak C-11/11 (Folkerts), hvor domstolen fastslår
at «reisen» omfatter turen fra opprinnelig avgangssted til endelig bestemmelsessted.
Videre viser mindretallet til sak C-826/19. Et av spørsmålene i saken var hvordan
omfanget av forsinkelsen skulle beregnes når en flyvning ble omdirigert til en annen
ankomstflyplass i samme by (Berlin). Domstolen fastslo at reisetiden fra den «nye»
ankomstflyplassen til den opprinnelige ankomstflyplassen måtte medregnes; alternativt
reisetiden til et «annet nærtliggende bestemmelsessted» etter avtale med flyselskapet.

Mindretallet mener det samme utgangspunktet må legges til grunn ved endret
avgangsflyplass, og at klagers forlengede reisetid dermed må medregnes. Opprinnelig
flyvning hadde avgang kl. 16:25 fra Torp, mens ny flyvning gikk 17:20 fra Gardermoen.
Reisetiden mellom flyplassene er omtrent to timer med bil, og lengre med
kollektivtransport. Mindretallet bemerker at klagerne har opplyst at de måtte reise med
tog allerede 11:47 for å rekke avgangen fra Gardermoen. De måtte altså reise mer enn
en time før planlagt avgangstid. 

Klager har dermed krav på standarderstatning for distansen Torp-Genève, som utgjør
250 euro per person, jf. forordningen art. 7 nr. 1 b). Erstatningen kan ikke reduseres etter
art. 7 nr. 2 b) ettersom reisen ble framskyndet, jf. EU-domstolens forente saker C-146/20,
C-188/20, C-196/20 og C-270/20.

Flertallet - bransjerepresentantene og nemndas leder - mener at klager ikke har krav på
standarderstatning. Flertallet viser til at avgangstiden fra Gardermoen var kl. 17:20 mens
avgangstiden fra Torp var kl. 16:25. Det er derfor på det rene at den nye avgangstiden
i seg selv ikke medførte en fremskynding av flyavgangen med mer enn 1 time, men en
utsettelse på 55 minutter. Spørsmålet er imidlertid om man ved vurderingen også må se
hen at avgangsstedet ble endret, slik at klager måtte reise hjemmefra mer enn 1 time før
han ellers ville gjort. Klager har til dette opplyst at de som følge av endringen måtte ta
et tog kl. 11:47 for å rekke flyet fra Gardermoen, mens det til Torp er ca 10-15 minutters
kjøring med bil fra klagers hjemsted. Klager har tillegg vist til at Torp ikke krever så
tidlig oppmøte som Gardermoen. Flertallet tilføyer at normal kjøretid mellom klagers
hjemsted og Gardermoen (177 km) ifølge Google Maps er ca. 2 timer og 30 minutter. En
kollektivreise fra Sandefjord til Gardermoen tar litt lengre tid. 

Flertallet mener at forordningens artikkel 5 bokstav c nr. 3 må forstås slik at det ved
vurderingen må tas utgangspunkt i faktisk avgangstid for hhv den opprinnelige og den
nye flyvningen. Det vises til forordningens ordlyd, hvor det heter:

“III) they are informed of the cancellation less than seven days before the scheduled time
of departure and are offered re-routing, allowing them to depart no more than one hour
before the scheduled time of departure and to reach their final destination less than two
hours after the scheduled time of arrival.”

Ordet «depart» må ved fortolkningen leses i sammenheng med resten av setningen,
som sier «one hour before the scheduled time of departure». Etter flertallets syn er den
naturlige forståelsen av teksten at "...allowing them to depart no more than one hour
before..." gir anvisning på en sammenligning mellom flyvningenes avgangstider, ikke
en sammenligning mellom de ulike tidspunktene en passasjer må reise hjemmefra.
Reelle hensyn støtter også opp under denne fortolkningen, da en vurdering som tar
utgangspunkt i den enkelte passasjers bostedsadresse vil komplisere anvendelsen av
forordningen.   

Ettersom «scheduled time of departure» var kl. 16.25 fra OSL Torp, mens tilsvarende
tidspunkt fra OSL Gardemoen var kl. 17.20, lå det endrede avreisetidspunktet innenfor
rammen av endringer som kan foretas uten at det pådras ansvar for standarderstatning.

Flertallet bemerker for øvrig at utgangspunktet om at det er avgangstidspunktene for
flyvningene som er sammenligningsgrunnlaget ved vurderingen etter artikkel 5 bokstav c
nr. 3, ikke kan gjelde uinnskrenket når også avgangsstedet endres. I denne saken dreier
det seg om en endring fra Torp til Gardemoen. Begge disse flyplassene er underlagt Oslo
Lufthavn, reiseveien mellom dem er overkommelig, og begge flyplassene bør kunne tas
i betraktning ved behov for omruting. Etter flertallets syn er det derfor i denne saken,
ikke grunn til å se hen til endret reisevei for passasjerene ved vurderingen etter artikkel 5
bokstav c nr. 3. 

Det bemerkes for øvrig at klager godtok omrutingstilbudet, at han fikk beskjed en dag
før slik at han derfor aldri møtte opp på Torp, og at flyselskapet har dekket togutgiftene.
Nemnda kan derfor heller ikke se at vedtaket er urimelig.

Vedtaket er truffet med dissens slik det fremgår over.

Vedtak

Transportklagenemnda anbefaler at klager ikke gis medhold.