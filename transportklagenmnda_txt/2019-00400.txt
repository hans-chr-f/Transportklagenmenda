Vedtak i Transportklagenemnda - Fly

Sammendrag

Krav om erstatning for forsinket bagasje.

Dato
25.09.2019

Saksnummer
2019-00400

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY3226 fra Oslo lufthavn (OSL) til København
(CPH) 19. desember 2018, og videre samme dag med DY6113 til Madrid (MAD). Bagasjen
han hadde sendt ble forsinket med tre dager, og han måtte kjøpe nye klær, toalettsaker
og medisiner som følge av at bagasjen ble forsinket. Norwegian har nektet å utbetale
erstatning til klager, som følge av at de ikke dekker bagasje på returreisen. 

Klager har imidlertid vist til at han har bodd i Norge siden 2013, og har fremlagt
dokumentasjon som viser oppholdstillatelse i Norge. På denne bakgrunn har klager
fremsatt krav om erstatning for sine utgifter til totalt 816,56 euro.

Tjenesteyterne har i det vesentlige anført
Klager reiste med Norwegians flyvninger DY3226 fra Oslo til København og videre til
Madrid med DY6113 19. desember 2018. Han har fremsatt krav om kompensasjon
for forsinket bagasje. Det fremgår av PIR-rapporten at bagasjen ble levert til klagers
permanente adresse tre dager senere, 22. desember. 

Når bagasje blir forsinket, gjør både Norwegian og deres samarbeidspartnere alt for å
gjenforene bagasje og eier raskest mulig. Dette kan imidlertid ta tid. Dersom bagasjen
er forsinket på utreisen, kan passasjeren få kompensasjon for utgifter til nødvendige
hygieneartikler og klær, mot at kvitteringer for dette fremlegges. For de fleste vil det
ikke være nødvendig å kjøpe klær eller lignende på returreisen, da man vil ha det meste
hjemme. Når bagasjen er forsinket på returen anser Norwegian derfor at passasjeren
har det han trenger hjemme, og har på dette grunnlag avvist klagers krav.

Nemnda bemerker

Klager reiste med Norwegian fra Oslo til Madrid, og det er ubestridt at bagasjen ble
forsinket.

Slik nemnda forstår Norwegian, hevdes det at klager bodde i Madrid, og og at det
fremgår av en PIR-rapport at bagasjen ble levert til klagers permanente adresse tre dager
senere. Denne rapporten er ikke fremlagt. 

Nemnda viser til at klager bor i Norge, og har opplyst å ha bodd her siden 2013. Han
har fremlagt et registreringsbevis for EØS-borgere. Nemnda mener derfor at det var
nødvendig for klager å kjøpe inn toalettutstyr, klær mv. til bruk i Spania. Klager har
fremlagt kvitteringer for utgifter på 816,65 euro. Dette er etter nemndas syn mer enn det
som med rimelighet kan kreves. Klager har en tapsbegrensningsplikt, og får dessuten
glede av klær og toalettsaker senere. Erstatningen fastsettes skjønnsmessig til 150 euro.

Vedtak

Transportklagenemnda - fly anbefaler at Norwegian dekker klagers utgifter til
toalettsaker mv. med 150 euro.