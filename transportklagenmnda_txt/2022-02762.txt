Vedtak i Transportklagenemnda - Fly

Sammendrag

Krav om erstatning for ubenyttet feriehus, utgifter til
kennel og refusjon av en flybillett for klagers datter.

Dato
14.06.2023

Saksnummer
2022-02762

Tjenesteytere
SAS

Klager har i det vesentlige anført

Klager og hans ektefelle hadde leid hus i Portugal og hadde opprinnelig billetter med SAS
for utreise den 1. juli og retur den 16. juli 2022. I tillegg hadde deres datter en billett og
skulle reise ned den 4. juli med retur den 11. juli.  I april 2022 ble returreisen endret av
SAS. Dette medførte tre ekstra netter i huset de hadde leid og hjemreise den 18. juli, noe
klager aksepterte. 

Deretter ble utreisen kansellert den 30. juni, noe som var før pilotstreiken startet og
mest sannsynlig skyldtes mangel på personell og dårlig planlegging. SAS klarte ikke å
booke dem om til en alternativ avgang. De ville heller ikke akseptere en avbestilling og
refusjon av datterens billett. Hun kunne ikke reise til Portugal alene når ikke resten av
familien kunne dra. Klager brukte totalt 12 timer i telefonkø hos SAS, hvorav mer enn
fem timer i kø da han forsøkte å ringe for å forklare situasjonen rundt datterens billett,
men telefonlinjen ble til slutt brutt. Feriehuset var leiet for kr 16000 og ikke refunderbart.
Det samme gjaldt utgiften på kr 6650 til kennel for familiens hund i 19 dager.

Etter å ha klaget til SAS har de fått 400 euro per person for kansellert avgang den 1.
juli, refusjon av billettprisen for klager og hans ektefelle, men kun skatter og avgifter
refundert for datterens billett. Klager krever utgiften til ubenyttet feriehus og kennel
refundert med kr 22650 og datterens flybillett refundert med ytterligere kr 5923.

Tjenesteyterne har i det vesentlige anført
Klager krever dekket totalt kr. 22.000 for forhåndsbetalt hus og datterens billett.
Feriehuset er forhåndsbetalt, og SAS anfører at dette ikke er dekningsmessig etter
alminnelige erstatningsrettslige prinsipper.

Kostnader klager får ved ikke å bruke det er ikke en påregnelig tapspost som kan kreves
dekkes. Tapet er ikke synlig for SAS. Hva gjelder datterens billetter kan denne heller ikke
kreves dekket.

Datterens fly opererte som normalt og ble avbestilt av klager selv. Billetten er refundert
med de skatter og avgifter som ble betalt, og i øvrig må billettens regler gjelde. I dette
tilfellet var billetten ikke-refunderbar.

Nemnda bemerker

Ved kansellering har passasjeren, uansett tidspunktet for når kanselleringen
skjedde, valget mellom refusjon av den fulle billettprisen, omruting snarest mulig
til bestemmelsesstedet på tilsvarende transportvilkår eller omruting på tilsvarende
transportvilkår til det endelige bestemmelsessted på en senere dato etter passasjerens
eget valg, dersom det er ledige seter jf. EU-forordning 261/2004 artikkel 8. Flyselskapets
plikt til å omrute kan strekke seg utover omruting innenfor eget selskap og
samarbeidspartnere, jf. EU kommisjonens veiledning av 15. juni 2016 punkt 4.2.

Klager ble ikke omrutet og måtte avlyse sin ferie i Portugal. Klager har opplyst at de
som følge av den kansellerte feriereisen, har et gjenstående tap på totalt kr. 22650 for
ubenyttet feriehus i Portugal og kennel for sin hund. I tillegg har de ikke fått refundert
datterens billett fullt ut da denne ble avbestilt av klager selv fordi datteren ikke kunne
reise alene til Portugal. 

Datterens billett hadde et eget bestillingsnummer og andre reisedatoer enn klagers
billetter. Ingen av disse avgangene ble kansellert av SAS. Fra det øyeblikk klager
avbestilte datterens billett hadde han ikke lenger en «bekreftet reservasjon» på
flyvningene. En bekreftet reservasjon er en forutsetning for at refusjonsreglene som
følge av en kansellert reise i EU-forordning 261/2004 kommer til anvendelse jf. artikkel
3 nr. 2 bokstav a. Hva som gis i refusjon når man selv avbestiller en reise følger av
flyselskapets vilkår for den billettype man har bestilt. I dette tilfellet var billetten ikke
refunderbar og SAS har derfor kun refundert skatter og avgifter som er refunderbare når
man ikke reiser. Nemnda mener det ikke er et påregnelig tap for SAS at klagers datter
ikke kunne reise som følge av at klagers flyvning med en annen reisedato var kansellert.
SAS er dermed ikke forpliktet til å utbetale en ytterligere refusjon av billettprisen. 

Nemnda oppfatter klagers tap som følge av ubenyttet feriehus og kennel som krav om
erstatning basert på luftfartsloven § 10-20.

Nemndas flertall - lederen og bransjerepresentantene - mener at utgifter til feriehus
og kennel som ikke kan benyttes på grunn av kansellering ikke er en utgift som SAS er
ansvarlig for, fordi et slikt tap ikke er påregnelig for flyselskapet. Klager oppfordres til å
undersøke mulig forsikringsdekning.

Mindretallet – forbrukerrepresentantene – er av den oppfatning at klagers tap er å anse
som et påregnelig tap som følge av kanselleringen. Mindretallet viser til at det er svært
vanlig at en passasjer har forhåndsbestilt hotell, feriehus eller annen overnatting på
destinasjonen. Ved kansellering av en flyreise vil det være en nærliggende konsekvens
at passasjerer helt eller delvis ikke vil kunne nyttiggjøre seg av slike forhåndsbestilte
reservasjoner. Mindretallet mener følgelig at det foreligger en påregnelig og adekvat
årsakssammenheng mellom kanselleringen og klagers tap. Slike tap har også i
tidligere nemndspraksis blitt ansett for å være påregnelige skadefølger, se blant annet
FLYKN-2021-648, FLYKN-2021-692 og FLYKN-2021-1464. Etter mindretallets syn er det
grunnlag for å få dekket tapet etter luftfartsloven § 10-20. 

Mindretallet understreker at hensikten bak standarderstatningen, som klager har fått
utbetalt av SAS i henhold til EU-forordning 261/2004, ikke er å gi en ren "tort og svie-
erstatning", men å gi et standardisert beløp til passasjerer for dekning av for eksempel
ekstrautgifter til parkering, taxi, tapt arbeidsfortjeneste, ubenyttet hotellovernatting og
lignende. Passasjeren kan ha krav på erstatning på annet rettsgrunnlag, for eksempel
etter luftfartsloven, men det følger likevel av EU-forordning 261/2004 artikkel 12 at
erstatning på annet grunnlag skal samordnes med standarderstatningen. Klager må
derfor anses å ha fått dekket noe av sitt tap gjennom standarderstatningen de har
mottatt med totalt 800 euro.

Klager ble ikke tilbudt omruting og måtte avlyse ferien. Nemnda har i enkelte saker
konkludert med at brudd på omrutingsplikten kan utgjøre et selvstendig grunnlag for
ansvar, der hvor det er sannsynlig at bruddet har medført at klager ikke fikk nyttiggjort
seg av oppholdet, se blant annet FLYKN-2022-89 og FLYKN-2022-1582. Dersom SAS
hadde omrutet klager, hadde tap av forhåndsreservert feriehus og kennel vært unngått
eller begrenset. Etter mindretallets syn vil derfor bruddet på omrutingsplikten også
kunne føre fram som selvstendig ansvarsgrunnlag i denne saken.

Nemnda konkluderte deretter i tråd med flertallets oppfatning.

Vedtak

Transportklagenemnda kan ikke anbefale at klager gis medhold.