Vedtak i Transportklagenemnda - Fly

Sammendrag

Krever standarderstatning på grunn av kansellering.

Dato
31.10.2016

Saksnummer
1220/15F

Tjenesteyter
Lufthansa German Airlines

Klager har i det vesentlige anført:

Klager skulle reist fra Stavanger til Roma via Frankfurt den 2. juli 2015 kl. 13:25 med LH875 /
LH238. Klager ble informert den 26. juni om at flyvningen mellom Frankfurt og Roma ble
kansellert, 6 dager før avreise. Det ble ikke oppgitt noen grunn. Reisefølget ble booket
om til 3. juli på alle strekninger. Ny avgang fra Stavanger ble 3. juli kl. 06:30. På grunn av
kanselleringen så fikk klager merutgifter på parkering og leiebil.

Klager skulle reist fra Roma til Stavanger via Frankfurt den 16. juli 2015 kl. 13:15 med LH233 /
LH876. Den 13. juli fikk klager en e-post hvor det fremgår at flyvningen fra Roma til Frankfurt
er kansellert. Reisefølget ble booket om til flyvning tidlig om morgenen. Leiebilavtalen ble
igjen endret og ferieoppholdet forkortet.

Klager krever standarderstatning 400 euro per person per flyvning i henhold til EU-forordning
261/2004, totalt 4000 euro.

Det vises for øvrig til klagers brev.

Lufthansa German Airlines har i det vesentlige anført:

Flyet fra Frankfurt - Roma og Roma - Frankfurt den 2. juli og 16. juli 2015 ble kansellert på
grunn av brann på en av terminalene på flyplassen i Roma. Lufthansa og flere andre flyselskap
fikk anmodning om å begrense avganger og ankomster til Romas flyplass da terminal 3 var
steng mellom 7. mai og 18. juli. Det var da begrenset med terminaler og derfor ble flyet
forsinket. Det vises til EU-forordningen om at flyselskapets ansvar i slike tilfeller er begrenset.
Forsinkelsen i dette tilfellet var utenfor Lufthansa sin kontroll og kan ikke holdes ansvarlig for
denne hendelsen. Det vises til fremlagt dokumentasjon.

Lufthansa kan ikke imøtekomme klagers krav.

Det vises for øvrig til Lufthansa sitt brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Nemnda legger på bakgrunn av de foreliggende opplysninger til grunn at kanselleringene
skyldtes brann på Fiumicino flyplass i Roma den 8. mai 2015. Brannen medførte at
Lufthansa måtte redusere aktiviteten på flyplassen en periode. Nemnda viser til den
dokumentasjon Lufthansa har fremlagt. Nemnda er av den oppfatning at dette er å anse som
en ekstraordinær omstendighet i forordningens forstand. Det er ikke bestridt.

Nemnda er videre av den oppfatning at kanselleringen ikke kunne vært unngått selv om alle
rimelige tiltak var truffet. Nemnda viser til at Lufthansa ble pålagt å redusere kapasiteten på
flyplassen, noe de måtte forholde seg til.

Kanselleringene gir etter dette ikke rett til standarderstatning etter EU-forordningen.

Lufthansa har ikke kommentert klagers kritikk av sen informasjon om kanselleringen.
Nemnda er enig med klager i at Lufthansa burde ha informert om kanselleringene på et
tidligere tidspunkt. Mangelfull informasjon gir imidlertid ikke grunnlag for erstatning.

Vedtak:

Transportklagenemnda-fly finner ikke å kunne anbefale at klager gis medhold i sitt krav om
standarderstatning.

Vedtaket var enstemmig.