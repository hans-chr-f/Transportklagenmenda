Vedtak i Transportklagenemnda - Fly

Sammendrag

Krav om standardkompensasjon og refusjon av utgifter
til nye flybilletter ved kansellering. Flyvelederstreik.

Dato
28.06.2019

Saksnummer
2018-04086

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY421 fra Molde (MOL) til Oslo lufthavn
(OSL) og videre til Milano (MXP) med DY18765, begge flyvninger 8. mai 2018. Streik i Italia
gjorde at flyvningen fra Oslo til Milano ble kansellert, og klager måtte kjøpe nye billetter
med SAS til kroner 3 519 pr. person, totalt 7 038 for to passasjerer. Klager har anført at
det ikke var mulig å få hjelp fra Norwegian i forbindelse med omruting. 

Kanselleringen medførte at klager måtte ta inn på hotell ved Oslo lufthavn. Dette kostet
kroner 1 695. På bakgrunn av det ovennevnte har klager fremsatt krav om refusjon av
sine påløpte utgifter, samt standardkompensasjon i henhold til EU-forordning 261/2004
på 400 euro pr. person, totalt 800 euro for to passasjerer.

Tjenesteyterne har i det vesentlige anført
Norwegians flyvning DY1876 fra Oslo til Milano 8. mai 2018 ble kansellert. Kanselleringen
skyldtes restriksjoner i luftrommet over Italia, innført som følge av streik blant italienske
flyveledere. Streiken varte fra kl. 08.00 til 16.00 (UTC) denne dagen, og samtlige avganger
ble berørt. 

Norwegian har ingen kontroll over tillatelser og restriksjoner i luftrommet, og kan derfor
ikke heftes når det bestemmes at flyvninger skal forsinkes som følge av begrenset
kapasitet over luftrom eller flyplass. Det var ingenting selskapet kunne gjort for å
begrense forsinkelsen. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon. 

Klager har også fremsatt krav om refusjon av billetter. Reisen startet i Molde via Oslo til
Milano. Ved forsinkelser og kanselleringer er flyselskapet forpliktet til å tilby omruting
eller refusjon av billetten. Norwegians maskiner har kapasitet på 186 eller 189 seter, og
selskapet hadde anledning til å booke om passasjerene helt fra Molde til Milano neste
dag. De ville da ha ankommet 9. mai kl. 13.20. 

Klager valgte i stedet å kjøpe SAS-billetter fra Kristiansund via Oslo og København
til Milano 8. og 9. mai, med ankomst 9. mai kl. 10.30. Dette til tross for at klager ble
informert pr. tekstmelding om Norwegians omrutingstilbud og oppfordring til å ta
kontakt om eventuell videre assistanse. Selskapet kan ikke se at det fremgår av klagers
kommentarer at de har forsøkt å kontakte flyselskapet. 

Selskapet har anført at de hadde et tilstrekkelig omrutingstilbud neste dag, og at
passasjerene selv derfor må betale den ekstrakostnad de nye billettene medførte.
Norwegian har på denne bakgrunn avvist klagers refusjonskrav.

Nemnda bemerker

Norwegians flyvning DY1876 fra Oslo til Milano 8. mai 2018 ble kansellert.

• Krav om standardkompensasjon etter EU-forordning 261/2004. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Klager har ikke bestridt at selskapet har fremlagt tilstrekkelig dokumentasjon som
viser at kanselleringen skyldtes streik blant italienske flyveledere. Nemnda er av
den oppfatning at streik hos tredjemann, for eksempel streik blant flyveledere eller
flyplassansatte faller utenfor flyselskapets ansvarsområde. Nemnda har derfor kommet
til at klager ikke har krav på standardkompensasjon. 

• Krav om refusjon av utgifter til nye flybilletter og hotellovernatting.
Det er uklart for nemnda på hvilken måte klager henvendte seg til Norwegian.
Norwegian har påpekt at det var flere ledige plasser på Norwegians flyvning dagen
etter. Nemnda viser videre til sms som ble sendt til passasjerene med oppfordring om å
ombooke eller ta kontakt med kundeservice. Nemnda mener at klager i dette tilfellet selv
må bære utgiftene til nye flybilletter og hotellovernatting.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 fjerde ledd.