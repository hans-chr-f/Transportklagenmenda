Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført at billetten ble kjøpt rett før ombordstigning.

Dato
19.05.2022

Saksnummer
2022-00291

Tjenesteytere
Ruter

Klager har i det vesentlige anført

Klager ble ilagt gebyr den 15. februar 2022.

Klager anfører at han tok bussen sammen med noen kompiser til Oslo S. Klager anfører
at de kjøpte billett rett før de gikk på bussen. Klager anfører at da kontrolløren kom, fikk
alle godkjent billett, mens klager ikke fikk godkjent billett. Klager anfører at de andre
hadde kjøpt billett på akkurat samme tid, men de fikk likevel ikke bot.

Klager anfører at billetten var klar da de gikk på bussen, og den var gyldig. Klager anfører
at han har betaling via Vipps, så det eneste han måtte gjøre, var å logge inn på Vipps for
å bekrefte. Klager anfører at han går på krykker på grunn av ødelagt ben, så han fikk ikke
gjort dette mens han gikk.

Klager anfører at kontrollen kom med en gang de satte seg ned, og selv om han viste
gyldig billett, sa ikke kontrolløren noe, han bare dro frem telefonen og sa at han skulle
fylle inn noe. Klager anfører at han ikke fikk beskjed om noen ting.

Klager anfører at kompisen hans kjøpte billett helt likt, men han fikk ikke bot, noe som er
urettferdig.

Klager krever frafall av ilagt gebyr.

Tjenesteyterne har i det vesentlige anført
Klager ble stoppet i billettkontroll om bord på busslinje 110 den 15. februar 2022.

Det er notert på gebyret at han allerede var om bord på bussen da kontrollørene gikk på
og startet kontrollen fra Etterstadgata. Det vises til at bussen var der fra kl. 19.56.02 til kl.
19.56.33. Bestilling av billett ble ikke begynt før kl. 19.56.36.

Det vises til Ruters reisevilkår, punkt 3:
Passasjeren skal
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.

Ruter ser ingen grunn til at det skal gis frafall av dette gebyret.

Nemnda bemerker

Klager ble ilagt gebyr den 15. februar 2022.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager har anført at han kjøpte billett før ombordstigning. Han har i klageskjemaet
oppgitt at han ikke husker hvilket stoppested han reiste fra. Videre har klager anført at
han reiste sammen med en annen person som kjøpte billett samtidig, og som ikke ble
ilagt gebyr.

Ruter har vist til at kontrollen startet på Etterstadgata, og fremlagt sanntidslogg viser
at bussens avgangstid derfra var kl. 19.56.33. Klager har fremlagt kopi av kvittering
på billetten, som viser at denne ble kjøpt kl. 19.56.36. Nemnda finner det således
sannsynliggjort at billetten ble kjøpt etter ombordstigning. Det vises også til at det følger
av kontrollrapporten at klager satt på bussen da kontrollørene kom ombord. Klager
kunne derfor ikke fremvise gyldig billett under billettkontrollen, så vilkårene for å ilegge
gebyr var til stede.

På generelt grunnlagt bemerkes det avslutningsvis at nemnda er kjent med at
kontrollørene utøver et visst skjønn ved ileggelse av gebyrer, men nemnda finner av
prinsipielle grunner ikke å kunne vurdere skjønnsutøvelsen i det enkelte tilfelle.

Vedtak

Transportklagenemnda kan ikke anbefale at klager gis medhold.