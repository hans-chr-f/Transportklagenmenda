Vedtak i Pakkereisenemnda

Sammendrag

Saken gjelder overbooket hotell, Reykjavik.

Dato
21.05.2013

Saksnummer
225/12

Tjenesteyter
Expedia

Sakens dokumenter ble lagt frem.

Klager: X

Turarrangør: Expedia

Antall reisende: 2

Reisens pris: 14.269

Saken gjelder:

Saken gjelder overbooket hotell, Reykjavik.

Klager anfører at ved ankomst Adam Hotell fikk de etter 1 t venting beskjed om at
hotellet var overbooket og at det forhåndsbestilte rommet ikke var tilgjengelig.

Etter enda 1 t ble de henvist til et annet hotell, som ikke hadde fasiliteter for oppbevaring og
tilbereding av mat som det hotellet de hadde bestilt hadde.

Etter tre netter på det nye hotellet, fant de alle sine eiendeler samlet i en sekk og pose som
avfall. Hotellet opplyste at Adam Hotell ikke hadde betalt for flere overnattinger og forøvrig
var hotellet overbooket. De dro da tilbake til Adam Hotell, hvor de heller ikke fikk rom. Etter
forgjeves å ha forsøkt hele kvelden å få rom, dro de til flyplassen og tilbrakte natten der i
påvente av fly til hjemreisen.

De krever refundert reisens pris.

Expedia har beklaget det som skjedde og har tilbudt kr.2.000,- i kompensasjon.

Det anføres at overbookingen skyldtes feil Expedia ikke kan rå over og kunden tok aldri
kontakt. Det anføres også at deres eiendeler på det andre hotellet ikke ble pakket som avfall,
men pakket sammen fordi hotellet ikke fikk kontakt med kunden, som også ble tilbudt den
siste natten på et guest house.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid etter at kunden har meldt fra om manglene.

Når det foreligger overbooking som medfører at kunden ikke får rom som bestilt, foreligger
det en mangel som gir grunnlag for prisavslag/kompensasjon uansett årsak til overbookingen
og uansett om mangelen blir avhjulpet ved at kunden får annen innkvartering. I dette tilfellet
hadde den alternative innkvartering ikke fasiliteter som tekjøkken med mikrobølgeovn og
kjøleskap som det hotellet kunden hadde bestilt hadde. Alvorligere i forhold til å avhjelpe
mangelen var at de bare fikk dette hotellet i tre av fire netter og at de da igjen måtte ut.
Hvorvidt de da fikk et tilbud om guest house eller ikke, tar nemnda ikke standpunkt til
da det er av mindre betydning for utmålingen av prisavslaget størrelse i dette tilfelle.
Reklamasjonsnemnda finner at prisavslaget passende bør settes til kr.5.000,-.

Vedtak:

Reklamasjonsnemnda for pakkereiser anbefaler at det gis et prisavslag på kr.5.000,-.

Vedtaket var enstemmig.