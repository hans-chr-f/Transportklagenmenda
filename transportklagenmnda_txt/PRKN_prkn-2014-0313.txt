Vedtak i Pakkereisenemnda

Sammendrag

Krav om refusjon av ekstrautgifter til halvpensjon.

Dato
02.10.2015

Saksnummer
313/14P

Tjenesteyter
Vitaltour AS

Saken gjelder:

Krav om refusjon av ekstrautgifter til halvpensjon.

Klager har i det vesentlige anført:

Klager og hans kone bestilte en 2 ukers reise på Vitaltour nettsider til Napa Plaza, Kypros.
Alternativene som kom opp var etter laveste pris slik søkemotoren var innstilt. Klager gikk
videre inn på Napa Plaza hotell som hadde følgende beskrivelse: «det er alltid halvpensjon
inkludert på dette hotellet». Klager stolte på at omtalen som stod på første side om hotellet
og dets fasiliteter var korrekt. Noe valg av halvpensjon til kr 1.095 per person fremgikk ikke på
nettsidene.

Klager bestiller alltid sine ferier på nettet og forholder seg til informasjonen han finner der.
Klager har ingen forståelse for at Vitaltour trekker inn et selskap som kalles «Reiseguiden».
Han forholder seg til eierne av Vitaltours nettsider og som han også har betalt reisen til.

For klager er ikke kronene det viktigste, men klager ble irritert da han følte seg lurt ved at
Vitaltour tilbyr et produkt på forsiden, for så å trekke det tilbake senere i bestillingsprosessen.

Klager krever å få refundert kr 4.939 som det ville ha kostet han dersom han hadde spist
halvpensjon på hotellet. Klager valgte å spise middag på forskjellige restauranter selv om
dette ikke var billigere enn på hotellet.

Vitaltour har i det vesentlige anført:

Klager bestilte sin reise på Internet og brukte søkemotoren Reiseguiden.no. Han søkte på lav
pris og fikk opp Napa Plaza som alternativ. Videre kom han inn i Vitaltour sitt bookingsystem.
Der står det samme pris på reise, men spesifisert at frokost er inkludert. Bak spesifikasjonen
står det flere valg og klager kunne valgt halvpensjon på samme måte som kunden kunne
valgt bort transport og flymåltid, eller valgt avbestillingsbeskyttelse eller reiseforsikring.
Halvpensjon ville kostet kr 1095 per person ekstra for 14 dager.

For å fylle opp ledige plasser på Napa Plaza har hotell og turoperatør av og til kampanje-
priser med og uten halvpensjon. Vitaltour er enige i at det på nettsidene står at halvpensjon
er inkludert, men klager har selv valgt en kampanjepris med kun frokost inkludert. Dette står
ikke alltid informasjon om i hotellteksten, men fremgår av kundens billett.

Vitaltour finner ikke grunnlag for å imøtekomme klagers krav om prisavslag. Dersom kunden
hadde lest sin billett ordentlig før han bekreftet sin reise, ville han sett at han hadde kjøpt en
reise til kampanjepris med frokost inkludert.

Nemnda bemerker:

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har gitt
i kataloger, brosjyrer eller lignende en del av avtalen med mindre de må antas å være uten
betydning for kundens kjøp av den aktuelle pakkereise.

Klageren har opplyst at han søkte på nettet etter opphold på Kypros. Forskjellige alternativer
kom opp. Det som er fremlagt for nemnda, er en webside fra Reiseguiden.no, som er en
tjeneste som leter gjennom forskjellige arrangørers nettsider for å finne rimelige reiser.
På den siden som er vedlagt saken, oppgis det forskjellige alternativer i Aya Napa hvor
Vitaltour.no er arrangør. I informasjonen om det hotellet klageren valgte, opplyses det at
«halvpensjon er inkludert på Napa Plaza». Prisen var oppgitt til kr 6.995 per person, hvilket er
samme pris som klageren betalte.

Klageren måtte deretter gå videre i søket for å kunne bestille reisen. Han kom da inn
på Vitalturs bookingsider. Der sto samme pris for reisen som den som var oppgitt på
Reiseguidens nettside, men det var spesifisert at prisen kun inkluderte frokost. Det var
videre flere valgalternativer, blant annet flymåltider, forsikring og avbestillingsforsikring som
klageren måtte ta standpunkt til før bestillingen ble registrert og totalprisen utregnet.

Pakkereisenemnda finner å måtte legge til grunn at klageren har fått den reisen han bestilte
og betalte for. Det fremgår av bestillingsbekreftelsen at det man har inngått avtale om,
fremgår av informasjonen på bestillingsbekreftelsen. Der fremgår det med all tydelighet at
kun frokost er inkludert. Nemnda finner det uheldig at nettsteder - som Reiseguiden.no -
som skal forenkle søket for kunder som leter etter feriereiser ikke er oppdatert til enhver tid.
Arrangøren har opplyst at halvpensjon på det valgte hotellet i den valgte perioden kostet fra
kr 9745 per person.

Vedtak:

Pakkereisenemnda kan ikke anbefale at det blir gitt noen kompensasjon i dette tilfellet.

Vedtaket er enstemmig.