Vedtak i Transportklagenemnda - Fly

Sammendrag

Krav om erstatning grunnet forsinket bagasje.

Dato
11.09.2018

Saksnummer
2017-02800

Tjenesteytere
China Southern Airlines Amsterdam Office

Klager har i det vesentlige anført

Klager reiste fra Shanghai til Perth via Guangzhou den 26. august 2017 med China
Southern Airlines. Han skulle returnere den 3. september. Formålet med reisen var ferie
hvor han hadde betalt for private guide som skulle frakte ham rundt i Vest-Australia for å
fotografere i fire døgn.

Klagers bagasje ble forsinket i fire døgn. I bagasjen hadde klager sine fotolinser, samt
viktig medisin for blant annet høyt blodtrykk. 

Først onsdag 30. august ankom klagers bagasje Perth. Dette var den siste dagen på den
guidede turen. 

Klager hadde spart lenge til denne ferien som ble totalt mislykket. Klager krever refusjon
av flybilletten kroner 8 413 NOK, samt guidet tur AUD 1 590.

Tjenesteyterne har i det vesentlige anført
China Southern Airlines har ikke avgitt uttalelse til nemnda. Til klager har selskapet i det
vesentlige anført:

China Southern Airlines beklager at klagers bagasje ankom Perth forsinket grunnet
minimum connection time i Guangzhou. Bagasjen ble fraktet med første direktefly til
Perth tre dager senere.

I henhold til generelle vilkår for flypassasjerer har flyselskapene 21 dager på seg til å
lokalisere savnet bagasje før kompensasjon blir utbetalt.

Klager hevder han fikk problemer da hans medisiner lå oppbevart i bagasjen. China
Southern Airlines minner om at medisiner og skjøre / verdifulle gjenstander ikke skal
sendes i innsjekket bagasje, men oppbevares i håndbagasjen. 

China Southern Airlines kan ikke imøtekomme klagers krav.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. forskrift om klagenemnd for flypassasjerer § 5-3.

Klagen er forelagt China Southern Airlines ved nemndas e-post av 18. desember 2017
med frist til 29. januar 2018 for eventuelle bemerkninger. I e-posten opplyses det bl.a.
om at saken vil bli forelagt nemnda selv om flyselskapet ikke avgir uttalelse.     

China Southern Airlines har ikke avgitt uttalelse til nemnda. Nemndas avgjørelse treffes
på bakgrunn av de foreliggende opplysninger.

Når det gjelder nemndas kompetanse bemerkes at saker som gjelder bagasje behandles
etter luftfartsloven, og reise kjøpt i Norge av norsk borger, men som starter/slutter
utenlands, skal etter retningslinjene for nemnda da behandles.

China Southern Airlines har opplyst til klager at verken medisiner eller verdifulle
gjenstander bør sendes i innsjekket bagasje. Nemnda er av den oppfatning at dette er
regelen hos de fleste flyselskap. Innsjekket  bagasje kan komme bort eller bli forsinket.
Det kan derfor fort  bli problemer om medisiner man er avhengig av og verdifulle
gjenstander sendes i kofferten. Slike ting bør alltid oppbevares i håndbagasjen. Nemnda
finner etter dette at klager ikke gis medhold i sitt krav på refusjon av flybillett og guidet
tur.

Det var imidlertid til stor uleilighet for klager at hans bagasje kom så forsinket frem.
Han fikk sin ferie ødelagt fordi han manglet sine eiendeler og ikke hadde tilgang til sin
bagasje.

Nemndas flertall - nemndsleder og forbrukerrepresentantene - anbefaler at klager av
denne grunn gis en erstatning for ikke-økonomisk tap på kr 1 500. Flertallet viser til EU
domstolens sak C-63/09: Walz - Clickair.

Nemndas mindretall - bransjerepresentantene - er av en annen oppfatning:
Clickair-dommen går ikke inn på hvorvidt forsinket bagasje utløser retten til
ulempeerstatning, man konkluderer kun med at ''taket'' på 1131 SDR gjelder for både
økonomisk erstatning og ulempeerstatning dersom dette tilkjennes. Ved anvendelse
av Clickair-dommen for tilkjennelse av ulempeerstatning må nasjonal lovgivning være
førende, og norske domstoler har vært svært tilbakeholdne med å tilkjenne dette i
kontraktsforhold.
Basert på ovennevnte mener flyselskapenes representanter at det ikke er grunnlag for å
tilkjenne ulempeerstatning i dette tilfellet.

Vedtaket er fattet med den dissens som fremgår ovenfor.

Vedtak

Transportklagenemnda-fly anbefaler at China Southern Airlines betaler kr 1500 til klager.