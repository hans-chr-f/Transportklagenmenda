Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
15.10.2013

Saksnummer
246/13F

Tjenesteyter
KLM

Klager har i det vesentlige anført:

Klager hadde bestilt en reise fra Trondheim til Roma t/r 29. mars - 13. april 2013 med KLM.
Av ulike årsaker benyttet ikke klager seg av utreisen, som medførte at returen ble kansellert.
Klager mener denne regelen ikke kommer godt nok frem i reisevilkårene.

Klager måtte kjøpe seg ny billett fra Roma til Trondheim, kroner 2 835.

Klager krever refundert opprinnelig billett, kroner 1 542, samt ny billett, kroner 2 835.

Det vises for øvrig til klagers brev.

KLM har i det vesentlige anført:

I henhold til IATA resolusjon 723 og KLMs regler og vilkår må kuponger i en billett benyttes i
den rekkefølgen den er bestilt i. Dersom man ikke benytter seg av utreisen på en t/r billett,
kan returen omregnes til en enveis billett. Prisen på en slik omregning vil være mellomlegget
av prisen på den opprinnelige billetten, og prisen på en enveis billett den dagen billetten
omregnes.

For at klager skulle kunne benytte seg av returreisen fra Roma til Trondheim måtte den
omregnes, da han ikke hadde benyttet seg av utreisen på billetten. Klager fant en billett som
var billigere med et annet selskap, og valgte av den grunn å avslå tilbud om omregning fra
KLM.

På grunnlag av ovennevnte kan KLM ikke imøtekomme klagers krav.

Det vises for øvrig til KLMs brev.

Nemnda bemerker:

Det er ikke uvanlig at flyselskap selger tur/retur reiser rimeligere enn to enveisbilletter. Ofte vil
en enveisbillett være dyrere enn en tur/retur billett. Det ville gi passasjeren en urimelig fordel
om man i et slikt tilfelle kunne benytte seg kun av returen.

Det fremkommer av KLMs transportvilkår under avsnittet «Billetter» overskriften «Flykupong
bruksrekkefølge», vilkårene punkt 3.4, at dersom det er flere flygninger på en og samme
billett, og en endrer rekkefølgen eller utelater en flygning, for eksempel utelater utreisen ved
en tur/retur reise, må man betale en eventuell prisdifferanse mellom opprinnelig pris for
strekningen og prisen for en enveisbillett for strekningen på bestillingstidspunktet.

Slik den norske teksten er formulert (eller antagelig oversatt) er innholdet etter nemndas
vurdering et ikke lett tilgjengelig. Det går likevel frem at man må være forberedt på å måtte
betale ett tillegg om man ikke benytter flygningene i den rekkefølgen som fremkommer av
billetten.

Nemnda er av den oppfatning at KLM hadde anledning til å kreve en eventuell prisdifferanse
mellom opprinnelig pris for strekningen (returreisen) og prisen for enveisbillett for samme
strekning på bestillingstidspunktet. KLM hadde etter nemndas vurdering ikke rett til å kreve et
tillegg basert på differansen på omgjøringstidspunktet.

Klager kjøpte ny billett til kroner 2 835 med et annet selskap. Dersom denne prisen er høyere
enn differansen mellom opprinnelig pris for strekningen og prisen for enveisbillett for
strekningen på bestillingstidspunkteten på returreisen, anbefaler nemnda at differansen
erstattes.

Vedtak:

Transportklagenemnda - fly anbefaler at KLM erstatter en eventuell differanse i klagers
disfavør mellom kroner 2 835 og det klager skulle ha betalt ved omregning av prisen for den
opprinnelige billetten.

Vedtaket var enstemmig.