Vedtak i Transportklagenemnda - Fly

Sammendrag

Krav om refusjon av skadet bagasje.

Dato
08.05.2018

Saksnummer
2017-01655

Tjenesteytere
Brussels Airlines

Klager har i det vesentlige anført

Klager reiste fra Wien til Oslo via Brüssel den 6. juli 2017. Da han kom hjem oppdaget
han at sykkelen han hadde sendt som bagasje var skadet. Sykkelen var pakket i godkjent
sykkelemballasje. Klagers sykkel er verdt rundt 2 000 euro. Han viser til fremlagte bilder
av skadene. 

Grunnet forsinket avgang fra Brüssel på 1 time og 24 minutter, landet klager på
Gardermoen etter midnatt. Da han måtte løpe for å rekke siste flytog, rakk ikke klager å
sjekke sin bagasje før han kom hjem. Vel hjemme oppdaget han skadene sykkelen var
påført. 

Siden klager ikke rakk å rapportere skaden ved ankomst sendte han umiddelbart en
skriftlig klage til selskapet, slik han plikter å gjøre innen 7 dager etter ankomst. Dette i
tråd med flyselskapets egne regler og vilkår.   

Klager har fremlagt bekreftelse fra Anton Sport i Oslo som har estimert at det vil koste
omtrent kroner 6 500 å reparere sykkelen. 

Klager krever refusjon av reparasjon av sykkel, kroner 6 500.

Tjenesteyterne har i det vesentlige anført
Da klager hentet sin bagasje og forlot flyplassen uten å rapportere noen skade,
aksepterte han at bagasjen var i like god stand som da den ble innlevert.

Klager har mulighet til å sende skriftlig klage innen 7 dager, men han plikter da å bevise
at skaden oppstod i flyselskapets varetekt. Dette kan ikke Brüssels Airlines se at klager
har gjort. 

Brüssels Airlines kan av den grunn dessverre ikke imøtekomme klagers krav.

Nemnda bemerker

Luftfartsloven § 10-26 lyder:
"Mottas innskrevet reisegods eller gods uten klage fra mottakerens side, formodes
godset å være utlevert i god stand og overensstemmende med befordringsdokumentet
eller de på annen måte registrerte opplysninger, jf. § 10-15 annet ledd første punktum,
om ikke annet blir godtgjort.

Er godset skadet eller delvis tapt, må mottageren klage om det til fraktføreren
umiddelbart etter at skaden eller tapet oppdages, og senest innen 7 dager for innskrevet
reisegods og 14 dager for gods, regnet fra mottakelsen. Ved forsinkelse må det klages
senest innen 21 dager fra den dag da godset ble stilt til rådighet for mottakeren.
Enhver klage skal være skriftlig og overlevert eller avsendt innen fristens utløp."

Grunnet forsinket avgang fra Brüssel, landet klager på Gardermoen etter midnatt. Da
han måtte løpe for å rekke siste flytog, rakk ikke klager å sjekke sin bagasje før han kom
hjem. Vel hjemme oppdaget han skadene sykkelen var påført. 

Etter nemndas oppfatning hadde klager en plausibel grunn for at han ikke oppdaget
skaden ved ankomst på flyplassen.  

Så snart klager oppdaget skaden sendte han umiddelbart en skriftlig klage til selskapet,
slik han plikter å gjøre innen 7 dager etter ankomst slik luftfartsloven og flyselskapets
egne regler og vilkår krever.  

Klager har etter dette krav på refusjon for kostnadene til å reparere skaden. Klager har
fremlagt bekreftelse fra Anton Sport i Oslo som har estimert at det vil koste omtrent
kroner 6 500 å reparere sykkelen. 

Nemnda anbefaler at klagers krav etterkommes.

Vedtak

Transportklagenemnda - fly anbefaler at Brüssels Airlines betaler kroner 6500 til klager
som erstatning for skadet sykkel.