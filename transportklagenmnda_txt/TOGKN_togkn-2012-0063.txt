Vedtak i Transportklagenemnda
- Kollektivreiser

Sammendrag

Krav om sletting av gebyr for ugyldig billett.

Dato
14.02.2013

Saksnummer
63/12 J

Tjenesteyter
NSB

Krav om sletting av gebyr for ugyldig billett.

Klager har i det vesentlige anført:

Klager kjøpte ny månedsbillett på Oslo S den 01.02.12. Hun henvendte seg til en betjent for
å få bistand. Han fortalte klager at hun måtte huske å validere kortet i løpet av neste dag.
Det ble ikke informert om at klager måtte gjøre dette etter et gjeldende klokkeslett (05.22)
denne dagen. Klager planla å aktivere billetten dagen etter samtidig som hun skulle hente
parkeringsbevis på Asker stasjon. På vei hjem fra jobb den 02.02.12 var det kontroll og klager
fikk utstedt et gebyr for ugyldig billett.

Klager hadde vært pendler i én måned og var ikke helt kjent med alle rutiner som gjelder.
Hun opplevde å bli behandlet som en uærlig og kriminell person selv om hun hadde kvittering
på kjøpt billett. Klager hevder at hun, på grunn av feil informasjon fra en av NSBs ansatte/
menneskelig svikt, ikke kan lastes for det som skjedde og krever at gebyret frafalles.

NSB har i det vesentlige anført:

Det fremgår av NSBs transportvilkår § 4 A at med billett menes av NSB godkjente billettyper
og reisebevis herunder billetter i elektronisk form. Regler for kjøp, kansellering og refusjon
avhenger av type billett.

Videre fremgår det av NSBs transportvilkår § 4 C at passasjerer som ved kontroll ikke
har stemplet eller på annen måte gyldig kontrollert billett vil bli ilagt et gebyr fastsatt av
Samferdselsdepartementet. Det kommer også fram at «Kjøp og validering av elektroniske
billetter skal foretas før ombordstigning».

Klager ble påtruffet på toget i ubetjent vogn den 02.02.12 uten gyldig validert billett. Klager
fikk altså gebyr basert på det objektive kriteriet at hun ikke hadde gyldig billett.

Klager hevder i sin klage at hun ikke var kjent med at periodebilletten må valideres for å være
gyldig, og at det ikke var tydelig nok informasjon om dette. Det kommer fram på baksiden av
et elektronisk reisekort at det er kunden selv som er ansvarlig for å ha gyldig aktivert billett i
kortet. Det vises til at transportørens reisevilkår gjelder og at det er informasjon på nsb.no/
reisekort. I NSBs transportvilkår § 4 A henvises det til mer informasjon på nsb.no.

Da klager kjøpte billetten på automaten ble hun i tillegg opplyst om følgende:

«Husk å validere elektroniske billetter før du går om bord».

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Ved kjøp av billett på et elektronisk reisekort må denne aktiveres for å være gyldig. I henhold
til vilkårene må dette gjøres før ombordstigning. Informasjon om dette finnes på nsb.no, ved
NSBs billettautomater og på dørene ved de ubetjente vognene er det tydelig merket at man
må ha gyldig billett for å kunne benytte disse vognene. Det er også oppslått informasjon om
dette inne i vognene. Billetten er gyldig når den er aktivert, det vil si at det er registrert en
startdato og et klokkeslett. En 30 dagers periodebillett løper således fra dato/klokkeslett for
aktivering og utløper nøyaktig 30 døgn senere på samme tidspunkt. Ny billett i kortet kan
derfor ikke startes opp før forrige billett er utløpt.

Selv om grunnen til at klager ikke hadde gyldig billett skyldtes at hun ikke var kjent med at
billetten må aktiveres for at den skal være gyldig, endrer dette ikke det faktum at klager ikke
kunne fremvise gyldig billett under billettkontrollen. NSBs kontrollør kunne derfor ilegge
henne et gebyr i henhold til transportvilkårene.

Det er passasjerens ansvar å ha gyldig billett. Hva som er gyldig billett er det tydelig
informasjon om og de ubetjente vognene er godt merket. Systemet er utbredt i
kollektivtrafikken og det er etter nemndas oppfatning gitt tydelig og tilstrekkelig informasjon
om at billetter må aktiveres for å være gyldig. Det at klager var i god tro om at kortet var gyldig
så lenge hun hadde kjøpt en elektronisk billett kan derfor ikke tillegges vekt.

Nemnda finner etter dette ikke grunnlag for å anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.