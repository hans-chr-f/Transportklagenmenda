Vedtak i Transportklagenemnda - Fly

Sammendrag

Krav om erstatning for kansellering og nektet ombordstigning.

Dato
19.01.2023

Saksnummer
2022-01451

Tjenesteytere
Turkish Airlines

Klager har i det vesentlige anført

Klager skulle reise med Turkish Airlines fra Oslo til Istanbul den 4. desember 2021
(TK1752). Flyvningen ble kansellert. Etter lang tid klarte klager å få en ombooking til et
cirka kl. 12 neste dag, den 5. desember 2021. Klager gjentok flere ganger at han ønsket
en bekreftelse pr. e-post. Han fikk beskjed om at de skulle sende han dette. Klager
mottok imidlertid aldri noen bekreftelse. Klager ringte opp igjen og ba om bekreftelse.
Etter å ha ringt nærmere 10 ganger kl. 4 på natten gav klager opp. Han bestemte seg for
å møte opp tidlig på flyplassen neste dag.

Klager møtte opp på flyplassen rundt kl. 08-09 den 5. desember. Det var da allerede
lang kø. Da han endelig kom frem til skranken fikk han beskjed om at det var et problem
med billetten hans. Klager ble sendt videre til en annen person som hjalp med billetter.
Han fikk der beskjed om at Turkish Airlines dessverre hadde overbooket flyet. Klager
ble tilbudt ombooking til et fly kl. 14:45. Klager godtok motvillig dette. Klager ba om
bekreftelse pr. e-post, men fikk aldri dette (kun selve billetten). 

Klager har fått tilbud om en 400 EUR-sjekk for kanselleringen den 4. desember 2021.
Klager godtar ikke dette, da han også har rett på kompensasjon for den nektede
ombordstigningen dagen etterpå.

Tjenesteyterne har i det vesentlige anført
Turkish Airlines har tilbudt 400 EUR for kanselleringen den 4. desember 2021.

Turkish Airlines kan ikke tilby erstatning for hendelsen dagen etter. Det er ingen spor i
flyselskapets systemer på at klager var booket på flyvningen han hevder å ha blitt nektet
ombordstigning på. Etter kanselleringen den 4. desember 2021 ble klager booket om til
TK6882. Denne flyvningen opererte uten problemer.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 og 7. Klager har
fått tilbud om 400 EUR i erstatning for kanselleringen den 4. desember 2021 i form av
en sjekk. Nemnda bemerker at klager i henhold til forordningen kan kreve erstatningen
i form av en pengeoverføring. Nemnda anbefaler at Turkish Airlines refunderer sjekken i
form av penger dersom klager ønsker dette.

Spørsmålet for nemnda er om klager har rett på standarderstatning for hendelsen som
oppsto den 5. desember 2021. 

Dersom en passasjer blir nektet ombordstigning mot sin vilje, kan det utløse rett til
standarderstatning og forpleining/assistanse, jf. EU-forordning 261/2004 artikkel 4. En
forutsetning for at denne regelen kommer til anvendelse er at klager har en bekreftet
reservasjon på den berørte flyvningen, jf. EU-forordning 261/2004 artikkel 3 nr. 2 bokstav
a). Basert på fremlagt dokumentasjon fra klager og Turkish Airlines kan ikke nemnda se
at klager hadde en bekreftet reservasjon på TK1752 den 5. desember. Klager har ikke
fått noen bekreftelse, og nemnda kan ikke se noen bekreftet flyvning i bookinghistorien
fremlagt av flyselskapet.  Nemnda finner dermed ikke tilstrekkelig grunnlag for å legge
til grunn at klager ble nektet ombordstigning i EU-forordningens forstand. Klager ble
booket til TK6882 den 5. desember, og benyttet denne flyvningen. 

Nemnda kan basert på ovenstående ikke anbefale at klager mottar standarderstatning
for hendelsen som oppsto den 5. desember 2021.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Turkish Airlines utbetaler 400 EUR for kanselleringen
av klagers flyvning den 4. desember 2021. Utover dette anbefaler ikke nemnda at klager
gis medhold.