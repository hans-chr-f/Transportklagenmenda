Vedtak i Transportklagenemnda - Fly

Sammendrag

Krav om erstatning av ødelagt barnevogn.

Dato
12.06.2020

Saksnummer
2019-03740

Tjenesteytere
Norwegian Air Shuttle

Klager har i det vesentlige anført

9. august 2019 reiste klager med D85558 fra Barcelona til Gøteborg med to andre
passasjerer. Klager hadde med seg en barnevogn på reisen. Klager anfører at den ble
helt ødelagt og måtte kastes etter flyturen.

Klager krever erstatning av barnevognen.

Tjenesteyterne har i det vesentlige anført
Klager opprettet en skaderapport på flyplassen ved ankomst.

I løpet av bestillingsprosessen informeres passasjeren om at Norwegian anbefaler at
barnevogner pakkes inn i hard emballasje for å unngå at det oppstår skader på og tap av
deler av barnevognen.

Den aktuelle reisen ble bestilt av klager på Norwegians nettsider, og før hun kunne
gjennomføre bestillingen måtte hun krysse av for at hun hadde lest og godtok
Norwegians vilkår.

Det er mulig å få tak i barnevognposer på flyplassen, men disse forhindrer ikke skade på
barnevognen, siden posene ikke er laget av hard plast. Derimot beskytter de mot at olje
fra hjulene og annen skitt fra barnevognen tilgriser annen bagasje.

Norwegian viser til Montrealkonvensjonen artikkel 20:
«If the carrier proves that the damage was caused or contributed to by the negligence or
other wrongful act or omission of the person claiming compensation, or the person from
whom he or she derives his or her rights, the carrier shall be wholly or partly exonerated
from its liability to the claimant to the extent that such negligence or wrongful act or
omission caused or contributed to the damage.»

Da klager valgte å reise uten å beskytte barnevognen på tross av informasjonen som
ble gitt i løpet av bestillingen, må klager anses for å selv ha bidratt til at skaden kunne
oppstå. Som følge av dette og at vognen ikke var pakket inn korrekt, kan ikke klagers krav
imøtekommes.

Nemnda bemerker

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt.

Det er langvarig nemndspraksis for at skader på barnevogn er erstatningsmessig i
henhold til luftfartsloven. Det finnes riktignok beskyttende emballasje for barnevogner
på markedet, og det må forventes at flere tar denne type emballasje i bruk. Slik
Norwegians vilkår er utformet, pålegges ikke slik emballasje benyttet, det er kun en
anbefaling. Barnevogner er svært vanlig å medbringe som bagasje, og vanligvis skjer
transporten uten at skade inntreffer. Flyselskapene bør ha et opplegg for skånsom
håndtering av disse. Nemnda mener at flyselskapet i utgangspunktet er ansvarlig for
skaden.

Klager har fremlagt en PIR-rapport der skaden beskrives som «side/torn». Det er
imidlertid ikke fremlagt bilder av vognens skader. At vognen måtte kastes, er en påstand
fra klagers side som ikke er støttet av annen dokumentasjon. Nemnda kan ikke se at
klager i dette tilfellet har sannsynliggjort at vognen ble totalskadet under reisen. For å få
erstatning må klager fremlegge dokumentasjon på at vognen er ødelagt eller en oversikt
over hva reparasjon vil koste.

Det er etter nemndas syn ikke grunnlag for erstatning i dette tilfellet.

Vedtak

Transportklagenemnda - fly anbefaler ikke at klager gis medhold.