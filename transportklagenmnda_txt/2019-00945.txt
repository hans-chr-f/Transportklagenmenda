Vedtak i Transportklagenemnda - Fly

Sammendrag

Krav om kompensasjon for tapt arbeidsfortjeneste eller refusjon av flybilletter.

Dato
14.01.2020

Saksnummer
2019-00945

Tjenesteytere
SAS

Klager har i det vesentlige anført

Klager med reisefølge (til sammen to personer) skulle reise fra Oslo til Edinburgh via
Stockholm den 8. februar 2019 med flyvning SK844 fra Oslo til Stockholm, og SK2541 fra
Stockholm til Edinburgh. SK844 med planlagt avgang kl. 06.55 ble forsinket, slik at klager
mistet sin videreforbindelse til Edinburgh.

Det hadde vært datatrøbbel over norsk luftrom, men dette var løst. Klager ble fraktet
med buss til flyet, men besetningen var ikke til stede. Etter cirka 20-30 minutters venting i
bussen ble de fraktet tilbake til flyplassen. De ble etter hvert igjen transportert med buss
til samme fly hvor besetningen hadde dukket opp. 

Forklaringen klager fikk på Arlanda var at besetningen hadde fått beskjed om å avvente
pga. datatrøbbelet, og at de dermed ikke var på flyplassen til opprinnelig avgangstid.
Flyet var heller ikke tanket opp, slik at det gikk masse tid til dette etter klager hadde
kommet ombord.

Klager fikk kun én dag i Edinburgh, og mistet med dette 50% av helgeturen. Dette
innebar at de også mistet en hel feriedag hver, som ble tilbragt på diverse flyplasser
(Verdien på feriedagen var kroner 3125 for klager og kroner 4554 for hennes samboer). 

Klager skulle opprinnelig ha landet kl. 11.30 i Edinburgh, men landet rundt 23 på kvelden.

Det er fremsatt krav om kompensasjon for tapt feriedag/arbeidsinntekt eller refusjon av
flybillettene.

Tjenesteyterne har i det vesentlige anført
Klagers flyvning fra Oslo til Stockholm (SK844) ble forsinket som følge av Air Traffic
Control-restriksjoner over norsk luftrom. Dette er å anse som ekstraordinære
omstendigheter som ikke kunne vært unngått selv om alle rimelige tiltak var truffet. SAS
satte inn tiltak ved å booke om passasjeren til første mulige reise med SAS og Brussel
Airlines

Basert på ovenstående kan ikke SAS imøtekomme klagers krav om refusjon av billetter
samt tapt arbeidsfortjeneste.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir
rett til kompensasjon. Dette gjelder imidlertid ikke dersom flyselskapet godtgjør at
forsinkelsen skyldes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Nemnda mener at flyselskapet har godtgjort at den aktuelle forsinkelsen skyldtes
Air Traffic Control-restriksjoner. Dette er noe flyselskapet hverken kan styre eller
ha innflytelse over og anses som ekstraordinære omstendigheter som ikke kunne
vært unngått selv om alle rimelige tiltak var truffet. Klager har således ikke krav på
standarderstatning. Det er heller ikke fremsatt krav om dette.

Klager krever refusjon av flybillettene eller kompensasjon for tapt arbeidsinntekt/
feriedag: 

Dersom en flyvning blir forsinket mer enn fem timer kan passasjeren velge å avbryte
reisen. Hun har da krav på full refusjon av de ubenyttede flybillettene jf. EU-forordning
261/2004 artikkel 8 nr. 1 a). I denne saken er imidlertid flybillettene benyttet, og klager
har da ikke krav på refusjon av billettene.

Spørsmålet er om klager kan ha rett på erstatning for tapt arbeidsinntekt/tapt feriedag.

På bakgrunn av at forsinkelsen skyldtes Air Traffic Control restriksjoner som var utenfor
selskapets kontroll, samt at SAS gjorde det de kunne for å ombooke klager til nye
flyvninger samme dag, mener nemnda at SAS heller ikke kan bli holdt ansvarlig for slikt
tap.

Vedtak

Transportklagenemnda-fly anbefaler ikke at klager gis medhold.