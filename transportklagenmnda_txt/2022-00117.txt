Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Billett aktivert for sent.
Anført at opplysninger fra kontrollør ikke er korrekte.

Dato
19.05.2022

Saksnummer
2022-00117

Tjenesteytere
Ruter

Klager har i det vesentlige anført

Klagers datter ble ilagt gebyr på bussen den 3. desember 2021.

Klager har anført at datteren på 15 år har fast månedskort for sone 2Ø, som han sender
henne månedlig fra sin app. Klager anfører at de få gangene datteren trenger billett
for andre soner, sender han enkeltbilletter eller dagsbilletter i appen. Klager anfører
at han også gjorde dette denne gangen, og to enkeltbilletter for sone 1 ble følgelig
betalt og hentet i appen den dagen. Klager anfører at datteren skulle reise fra Furuset
og hjem med buss kl. 19.09. Klager anfører at han betalte og sendte henne billett for
sone 1 fra sin egen app, og denne ble betalt kl. 18.48. Klager anfører at datteren gikk
om bord på bussen ca. kl. 19.09 og aktiverte billettene idet hun gikk på. Klager anfører
at det fremgår av dialogen med Ruter at de startet kontrollen kl. 19.09.44, lenge etter
at billetten var betalt og sendt og etter at billetten var aktivert. Klager anfører at Ruter
likevel mener å påstå at billetten ikke var aktivert tidlig nok. Klager anfører at dette er
en dårlig dokumentert og underbygd påstand fra Ruters side. Klager anfører at datteren
aktiverte billetten idet hun gikk på. Klager anfører at det er uansett åpenbart at billett er
kjøpt, betalt og aktivert og at alle intensjoner om å ha gyldig billett er oppfylt.

Klager anfører at kontrollørene under kontrollen mente at billetten ikke var aktivert før
datteren gikk på bussen, men aktivert etter at hun hadde gått på, selv om billetten var
gyldig på kontrolltidspunktet. Klager anfører at dette er en udokumentert påstand som
han ikke kan godta. Klager anfører at begge billettene var betalt og hentet og var gyldige
på kontrolltidspunktet. Klager påpeker at beløpet var trukket fra kontoen hans og at
billettene var sendt før kontrollen. Klager anfører at Ruter heller burde konsentrere seg
om dem som ikke kjøper billett, i stedet for å forfølge dem som har billett.

Klager anfører at det er frekt av Ruter å forsøke å ta betalende kunder på bakgrunn
av en dårlig dokumentet formalitet. Til Ruters tilsvar anfører klager videre at det er feil
opplysninger fra kontrolløren. Klager anfører at kontrolløren sier at mor sendte billett,
men dette har ikke datteren sagt. Klager anfører at det var han, som far, som sendte
billett. Klager anfører at billetten ble aktivert før kontrollen startet og ikke idet kontrollen
startet. Klager anfører at dette vises av klokkeslettene. Klager anfører at man i tillegg ikke
kan stole på sanntidsinformasjonen fra bussen. Klager anfører at han kjører mye buss
med Ruter selv og vet at den ofte ikke stemmer.

Klager krever frafall av det ilagte gebyret.

Tjenesteyterne har i det vesentlige anført
Klagers datter ble ilagt gebyr den 3. desember 2021 om bord på busslinje 300.

Gebyr ble ilagt på bakgrunn av for sen oppstart av billett i app. Det er notert på gebyret
at hun allerede var om bord på bussen da kontrollørene gikk på og startet kontrollen fra
holdeplassen Furuset skole. I henvendelse inn til Transportklagenemnda skrives det at
hun reiste fra Furuset. Billett er uansett blitt startet etter at hun var om bord, noe som er
for sent.

Bussen var på Furuset skole fra kl. 19.08.54 til kl. 19.09.29. Billetten ble ikke startet opp
før kl. 19.09.34.

Det vises til Ruters reisevilkår, punkt 3:

Passasjeren skal:
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.

Ruter kan ikke se at hvem som har sendt billett er relevant.

Ruter ser ingen grunn til at det skal gis frafall av dette gebyret.

Nemnda bemerker

Klagers datter ble ilagt gebyr på bussen den 3. desember 2021.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager har blant annet anført at billetten var kjøpt, hentet og aktivert da datteren gikk
på bussen. Videre har klager anført at kontrolløren har oppgitt feil informasjon når han
har skrevet at det var moren som sendte billetten til datteren og at billetten ikke allerede
var aktivert. Klager har også anført at man ikke kan stole på sanntidsinformasjonen for
bussene, da han selv har opplevd at denne ofte ikke stemmer.

Nemnda finner det mest sannsynlig at billetten ikke var aktivert før påstigning. Klager har
oppgitt at datteren reiste fra Furuset. I gebyrrapporten er det opplyst at klager allerede
satt på bussen da kontrollen startet, og at hun skal ha opplyst at hun ikke visste at hun
måtte hente opp og aktivere billetten. Fremlagt sanntidslogg viser at bussen hadde
avgang fra Furuset skole kl. 19.09.29, mens informasjon om billetten viser at denne ble
aktivert kl. 19.09.34. Vilkårene for å ilegge gebyr var således til stede.

Nemnda bemerker at det ved kjøp av billetter via app er den reisendes ansvar å sørge for
at billetten blir lastet ned og aktivert før ombordstigning.

Nemnda har forståelse for at kontrollen kan ha virket belastende for en 15-åring, og
reaksjonen kan oppleves streng. Det anses imidlertid ut fra hensynet til reiseforetakene
nødvendig med en konsekvent praksis.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda kan ikke anbefale at klager gis medhold.