Vedtak i Pakkereisenemnda

Sammendrag

Krav om prisavslag grunnet magesyke ved hotellet.

Dato
30.08.2023

Saksnummer
2023-00986

Tjenesteytere
TUI Norge AS

Klager har i det vesentlige anført

Klagen gjelder en pakkereise for to personer med innkvartering i et dobbeltrom med to
enkeltsenger med balkong eller markterrasse og all inclusive på Hotel RIU Funana, Santa
Maria, Sal, Kapp Verde i perioden 23.11.2022 - 30.11.2022. Totalpris20 147 kroner.

Klager var ikke fornøyd med:
- Hotellstandarden generelt

På bakgrunn av mange anmeldelser på TripAdvisor så klager at hotellet de hadde bestilt
hadde mange gjester med bakteriell mageinfeksjon (november), i oktober var det et
virus som smittet mange. På bakgrunn av dette ønsket klager å bytte hotell, men TUI
mente at de hadde situasjonen helt under kontroll. Klager skriver at hun ble syk dag
3 av oppholdet med det som viste seg være en enteroinvasiv E. coli (noe som også
var rapportert på TripAdvisor tidligere). Ifølge E-post hadde TUI info om ca. 0,87 % av
gjestene ved dette hotellet som hadde mage/tarminfeksjon.

Klager mener at TUI har opptrådt uaktsomt. De burde ikke sendt gjester til dette hotellet
før smittesporing og tiltak var gjennomført. Klager skriver at hun har sett på andre
hoteller på samme øy i samme periode, og der er det ingen eller svært få rapporter om
sykdom i mage/tarm.

Klagers krav: Refusjon av hele eller deler av det reisen kostet, og at de har tatt tak i
problemet ved Hotel Riu Funana. 

Klager har søkt forsikringsselskap om dekning/erstatning: Klager har blitt tilkjent
dekning/erstatning. Utfall: Fikk dekket sykehusopphold og utgifter

Det vises for øvrig til korrespondanse fra klager.

Tjenesteyterne har i det vesentlige anført
TUI har anført at det ikke foreligger noen indikasjoner på at hotellets mathygiene
kan klandres for at klager ble syk. TUI har sendt nemnda prøvesvar fra perioden da
klageren var på hotellet. Disse er laget av et eksternt selskap BioLab www.biolab.cv som
spesialiserer seg på kvalitetskontroll og klinisk analyse innen mattrygghet og hygiene.
RIU Funana bruker dette selskapet regelmessig og ved månedlige kontroller. Ingen av
disse testresultatene viser tegn på koliforme bakterier eller for høye verdier som kan
forårsake mageinfeksjon. TUI har lagt ved en kort forklaring til dokumentene. Basert
på testresultatene ser TUI det derfor ikke som tilstrekkelig dokumentert at hotellet kan
holdes ansvarlig for klagers mageinfeksjon.

TUI skriver at hotellet i perioden 24. november – 12. desember 2022 registrerte 26
personer som ga beskjed om at de hadde en variant av magesyke. Under samme
periode bodde det totalt 2 989 personer på hotellet. Det innebærer at 0.87 % av hotellets
gjester var registrert syke denne perioden. TUI mener at dersom magesyken var
forårsaket av hotellets håndtering av maten, ville betydelig flere ha vært syke. 

TUI har sendt ved dokumentet "Message History" til nemnda. Her fremgår kontakten
mellom TUIs guider og klager mens de var på reisemålet. TUI kan ikke se at klager
fremsatte noen reklamasjon i løpet av oppholdet på Hotel RIU Furana. 

TUI henviser klager til å kontakte sin reiseforsikring med tanke på erstatning for tapt
ferie.

Det vises for øvrig til korrespondanse fra TUI Norge AS.

Nemnda bemerker

Klagen gjelder en pakkereise for to personer med innkvartering i et dobbeltrom med to
enkeltsenger med balkong eller markterrasse og all inclusive på Hotel RIU Funana, Santa
Maria, Sal, Kapp Verde i perioden 23.11.2022 - 30.11.2022. Totalpris 20 147 kroner.

Klager skriver at hun ble syk dag 3 av oppholdet med det som viste seg være en
enteroinvasiv E. coli (noe som også var rapportert på TripAdvisor tidligere). Ifølge E-
post hadde TUI info om ca. 0,87 % av gjestene ved dette hotellet som hadde mage/
tarminfeksjon.

Klager mener at TUI har opptrådt uaktsomt. De burde ikke sendt gjester til dette hotellet
før smittesporing og tiltak var gjennomført. Klager skriver at hun har sett på andre
hoteller på samme øy i samme periode, og der er det ingen eller svært få rapporter om
sykdom i mage/tarm.

Klagers krav: Refusjon av hele eller deler av det reisen kostet, og at de har tatt tak i
problemet ved Hotel Riu Funana. 

Nemnda kan ikke se at det foreligger noen indikasjoner på at hotellets mathygiene er
årsaken til at klager ble syk. TUI har fremlagt prøvesvar fra perioden da klageren var på
hotellet. Disse er laget av et eksternt selskap BioLab www.biolab.cv som spesialiserer
seg på kvalitetskontroll og klinisk analyse innen mattrygghet og hygiene. Hotellet bruker
dette selskapet regelmessig og ved månedlige kontroller. Ingen av disse testresultatene
viser tegn på koliforme bakterier eller for høye verdier som kan forårsake mageinfeksjon.
TUI skriver videre i sitt tilsvar at hotellet i perioden 24. november – 12. desember 2022
registrerte 26 personer som ga beskjed om at de hadde en variant av magesyke. Under
samme periode bodde det totalt 2 989 personer på hotellet. Det innebærer at 0.87 % av
hotellets gjester var registrert syke denne perioden. TUI mener at dersom magesyken var
forårsaket av hotellets håndtering av maten, ville betydelig flere ha vært syke. 

Etter nemndas vurdering er det ikke sannsynliggjort at klagers sykdomsbilde skyldtes
måten det aktuelle hotellet håndterte mathygiene. Forholdet som er påklagd er ikke i
tilstrekkelig grad bevist og anses av den grunn ikke som en mangel ved pakkereisen.
Pakkereisenemnda anbefaler at klager ikke gis medhold.

Vedtak

Pakkereisenemnda anbefaler at klager ikke gis medhold.