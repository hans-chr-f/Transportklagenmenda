Vedtak i Transportklagenemnda - Fly

Sammendrag

Krav om erstatning for tyveri av innhold i bagasje.

Dato
15.01.2016

Saksnummer
0521/15F

Tjenesteyter
Norwegian Air Shuttle ASA

Krav om erstatning for tyveri av innhold i bagasje.

Klager har i det vesentlige anført:

Klager reiste fra Budapest til Evenes via Oslo den 30. mars 2015 med DY1551 og DY368. Da
klager ankom Evenes, oppdaget hun at låsen på kofferten var brutt opp og at to gullsmykker i
kofferten var stjålet. Hun rapporterte hendelsen på flyplassen.

Klager krever erstatning for stjålet innhold i bagasje.

Norwegian har i det vesentlige anført:

I Norwegians vilkår står følgende:

«Vi anbefaler at innsjekket bagasje ikke inneholder følgende gjenstander, da flyselskapene har
begrenset ansvar i tilfeller forsinket eller skadet bagasje, som beskrevet i generelle vilkår for
befordring. Verdifulle gjenstander som: penger, smykker/edelstener, ... ..»

Frastjålne smykker dekkes ikke da dette er verdifulle gjenstander som ikke skal sjekkes inn.

Norwegian kan ikke imøtekomme klagers krav.

Nemnda bemerker:

Dersom reisegods forsvinner, er flyselskapet ansvarlig såfremt hendelsen som har forårsaket
tapet er inntruffet på flyet eller mens godset var i flyselskapets varetekt, jf. luftfartsloven §
10-18. Ansvaret er for reisegods begrenset til 1&nbsp;131 SDR for hver passasjer; om lag
14&nbsp;000 kroner. Erstatningen kan settes ned eller falle bort dersom flyselskapet godtgjør
at den skadelidte har medvirket til skaden

Flyselskapet har ikke anledning til å frasi seg ansvar for bagasje eller begrense passasjerens
rett til erstatning, jf. luftfartsloven § 10-23 andre ledd. Norwegian kan således ikke generelt
nekte passasjerer å ha smykker i kofferten. Norwegian gjør heller ikke dette, men de anbefaler
at man ikke har verdifulle gjenstander i koffertene.

Nemnda har ved den videre vurdering delt seg i et flertall og et mindretall. Flertallet,
lederen og forbrukernes representanter, legger på bakgrunn av de foreliggende
opplysninger til grunn at to gullsmykker forsvant fra klagers koffert på reisen til
Evenes. Det er i saken ingen opplysninger om smykkene eller deres verdi. Norwegian
har etter flertallets vurdering ikke godtgjort at klager ved egen skyld har medvirket til
skaden, og flertallet anbefaler at Norwegian erstatter klagers sannsynliggjorte tap i
henhold til ovennevnte regler.

Mindretallet, flyselskapenes representanter, er av en annen oppfatning. Norwegian
oppfordrer sine passasjerer til ikke å sjekke inn blant annet verdigjenstander. Det er
flere årsaker til det, blant annet fare for tap/tyveri. Mindretallet er av den oppfatning
at klager har tatt en risiko ved å sende to gullsmykker i innsjekket bagasje på en reise
Budapest Oslo Evenes. Det var svært enkelt å ta forhåndsregler for å unngå tapet ved å
ha de smykkene på seg, eller i håndbagasjen.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at Norwegian erstatter klagers sannsynliggjorte tap.