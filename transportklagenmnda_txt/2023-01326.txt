Vedtak i Transportklagenemnda - Fly

Sammendrag

Krav om standarderstatning, samt erstatning for utgift til
drosje grunnet sen ankomst som følge av kansellering.

Dato
20.05.2024

Saksnummer
2023-03647

Tjenesteytere
Norwegian Air Shuttle

Klager har i det vesentlige anført

Klager skulle reise fra Gran Canaria til Oslo den 28. oktober 2023 med Norwegians
flyvning DY1815 kl 17.30 med ankomst kl 23.55. Flyvningen ble kansellert, og klager
ble booket om til ny flyvning samme dag DY1817 med avgang kl 18.35 og ankomst
Gardermoen kl 01.00. 

Klager krever erstatning for utgift til drosje fra Gardermoen til hjemsted med NOK 1
830,84 med fradrag av prisen på flytog på strekningen NOK 239.

Tjenesteyterne har i det vesentlige anført
DY1815 ble kansellert, og klager ble booket om til DY1817. Klager ankom Gardermoen
1 time og 10 minutter senere enn opprinnelig flyvning. Klager har ikke krav på
standarderstatning da han ble ombooket og ankom endelig bestemmelsessted under to
timer forsinket, jf. EU-forordning 261/2004 artikkel 5.1.   

Når det gjelder kravet om refusjon av drosjeutgifter ved ankomst, avviser Norwegian
dette kravet da et slikt tap ikke er påregnelig for flyselskapet når passasjerene kun har
kjøpt flybillett. Det er ingen rettslig grunnlag eller praksis for å pålegge flyselskapene
ansvar i et slikt tilfelle.

Nemnda bemerker

Nemnda legger til grunn at klagers flyvning ble kansellert, og at han ble booket om og
ankom endelig bestemmelsessted under to timer senere enn opprinnelig ankomsttid.
Klager har i henhold til EU-forordning 261/2004 artikkel 5 nummer 1 bokstav c) punkt iii),
ikke krav på standarderstatning. 

Klager har videre fremsatt krav om erstatning for drosjeutgift fra Gardermoen til
hjemsted med NOK 1 830,84 med fradrag av pris for flytog på strekningen. 

Det følger av luftfartsloven § 10-20 at fraktføreren er ansvarlig for tap som følge av
forsinkelse ved lufttransport av passasjerer, reisegods og gods, med mindre han godtgjør
at han selv og hans folk har tatt alle forholdsregler som med rimelighet kan kreves for å
unngå tapet, eller at dette ikke har vært mulig for dem.

Norwegian har ikke opplyst hva som var årsaken til kanselleringen. Nemnda kan derfor
ikke se at flyselskapet har godtgjort at flyselskapet har tatt alle forholdsregler som med
rimelighet kan kreves for å unngå tapet, eller at dette ikke har vært mulig.

I utgangspunktet har passasjeren en plikt til å begrense sitt tap, men når passasjerene
ankommer på dette tidspunktet av døgnet, kan det ikke forventes at de skal vente på
tilgjengelig offentlig transport når det medfører flere timers venting på nattestid. 

Nemnda mener at Norwegian må dekke klagers utgifter til drosje med NOK 1 830,84,
med fradrag av pris for flytog på strekningen, kr 239, altså merutgifter på NOK 1 591,84.

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Norwegian dekker klagers tap med NOK 1 591,84.