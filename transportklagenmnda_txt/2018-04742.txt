Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
26.11.2019

Saksnummer
2018-04742

Tjenesteytere
Lufthansa German Airlines

Klager har i det vesentlige anført

Klager skulle reise med Lufthansas flyvning LH2453 fra Oslo lufthavn (OSL) til München
(MUC) 16. januar 2018 kl. 11.35. Han hadde videreforbindelse til Sofia (SOF) med LH1704
kl. 15.15. Flyvningen fra Oslo ble kansellert. Han ble omrutet med Lufthansa til Frankfurt
kl. 15.55. Flyvningen fra Oslo til Frankfurt ble imidlertid forsinket, og klager mistet
videreforbindelse sin til Sofia. Han måtte overnatte i Frankfurt, og ble omrutet til Sofia
neste morgen. Han ankom sin endelige destinasjon 19 timer forsinket. 

På bakgrunn av det ovennevnte har klager fremsatt krav om standardkompensasjon i
henhold til EU-forordning 261/2004 på 250 euro.

Tjenesteyterne har i det vesentlige anført
Lufthansas flyvning LH2453 fra Oslo til München 16. januar 2018 ble kansellert.
Kanselleringen skyldtes værforholdene denne dagen. I denne forbindelse vises det til
fremlagt dokumentasjon. 

Lufthansa har anført at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet har
på dette grunnlag avvist klagers krav om standardkompensasjon.

Nemnda bemerker

Lufthansas flyvning LH2453 fra Oslo til München 16. januar 2018 ble kansellert.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå uregelmessigheten. 

I dette tilfellet skyldtes innstillingen vanskelige værforhold i Oslo denne dagen. Glatt
rullebane som følge av kraftig snøvær medførte landingsrestriksjoner ved Oslo lufthavn.
Forutgående flyvning, LH2452 fra München til Oslo ville derfor ikke hatt mulighet til å
lande i Oslo. Begge flyvningene ble derfor kansellert. Det vises i denne sammenheng til
fremlagt dokumentasjon fra Lufthansa. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Nemnda kan ikke se at rimelige tiltak kunne
vært truffet for å unngå dette, og at klager har ikke rett til standardkompensasjon for
kanselleringen av LH2453. 

Klager ble omrutet fra Oslo via Frankfurt til Sofia. Han har vist til at flyvningen fra
Oslo til Frankfurt også ble forsinket, slik at han mistet sin videreforbindelse og måtte
tilbringe natten i Frankfurt. Lufthansa har ikke kommentert klagers forsinkelse på denne
flyvningen. Nemnda treffer derfor vedtak basert på opplysningene som er fremkommet
tidligere i saken, jf. transportklagenemndforskriften § 5-3 tredje ledd. 

Da Lufthansa ikke har godtgjort årsaken til forsinkelsen på flyvning LH863 fra Oslo til
Frankfurt, som medførte en forsinkelse på mer enn tre timer for klager, mener nemnda
at klager har krav på standardkompensasjon på 250 euro.

Vedtak

Transportklagenemnda - fly anbefaler at Lufthansa utbetaler til klager
standardkompensasjon på 250 euro.