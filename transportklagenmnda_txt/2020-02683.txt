Vedtak i Transportklagenemnda
- Kollektivreiser

Sammendrag

Krav om refusjon av kansellert billett på grunn av reiserestriksjoner - Covid-19

Dato
17.11.2020

Saksnummer
2020-02683

Tjenesteytere
Vy
SJ

Klager har i det vesentlige anført

Klager med reisefølge skulle reise fra Bodø til Oslo S den 19. august 2020. Klager
forklarer at grensen til Norge var åpen for reisende fra Spania som skulle på ferie frem til
24. juli 2020. Videre forklarer klager at FHI oppdaterte sin nettside 24. juli 2020 med nye
regler om at spanske statsborgere ikke hadde mulighet til å fritt reise til Norge. Klager
forklarer at dette ble bekreftet av den norske ambassaden i Spania. På bakgrunn av dette
ble klager nødt til å kansellere hele reisen til Norge, inkludert denne togreisen. Klager
anfører at dette er force majeure siden hun ble nødt til å kansellere mot sin vilje, samt
at det var en ekstraordinær situasjon, hvilket betyr at hun skal få full refusjon av sine
billetter. 

Etter at klager har mottatt SJ sitt tilsvar i saken legger hun til at hun ikke er enig i SJ sitt
svar fordi hun mener at det ikke var hennes beslutning å kansellere reisen, grunnen til
kanselleringen var fordi klager og reisefølget ikke fikk lov til å reise til Norge på grunn av
reiserestriksjoner. Dette mener klager er force majeure. Hun krever derfor fortsatt at hun
skal få billettene refundert. 

Klager krever billettene til kr. 2095 refundert.

Tjenesteyterne har i det vesentlige anført
Tjenesteyter 1 - Vy forklarer at klagers billettreservasjon ble gjennomført på Vy sin
nettside på vegne togoperatør SJ for toglinje Bodø til Oslo. Vy var ikke den del av
reiseruten. Vy viser til billettreservasjonen hvor SJ har avvist refusjonskravet. Vy forklarer
at når man gjør en reservasjon så bør man velge billetten som passer best til de
behovene man har og sørge for at man har korrekt forsikring som dekker utgiftene
dersom man blir nødt til å kansellere reservasjonen. Enkelte billetter, som i dette tilfellet,
er solgt med redusert pris og er ikke refunderbare. Vy viser til informasjonen som
kommer på deres hjemmeside når man gjør en billettbestilling. 

Vy var i dette tilfellet en salgskanal og kan ikke gi refusjon på billetter som ikke er
refunderbare på SJ sine vegne. Dersom det skal gjøres noen unntak fra refusjonsreglene
vil dette være en avgjørelse SJ må ta, da de var selskapet som kjørte denne strekningen
og er ruteeier. 

Tjenesteyter 2 - SJ forklarer at klager kjøpte sine billetter 22. mai 2020 når Covid-19
pandemien allerede hadde spredd seg rundt i Europa og reiseråd ble endret fra dag til
dag. Klager kjøpte en billett som var uten endrings- og refusjonsmulighet. Billettvilkårene
for de ulike billettkategoriene aksepteres når en bestilling gjennomføres. SJ viser til Vy
sin dokumentasjon hvor det fremgår at forskjellige billettkategorier ble tilbudt. Noen
billetter har endrings- og refusjonsmulighet, men de rimeligste billettkategoriene har
ikke denne muligheten. 

Bestillinger som ble gjort før Norge stengte grensen for først gang den 12. mars 2020
ble allikevel refundert uavhengig av hvilken billettkategori det gjaldt og grunnen til dette
var fordi det på bestillingstidspunktet ikke var påvist Covid-19 i Norge and situasjonen
var stabil. I tilfeller hvor billettbestillingen som ble gjort etter 12. mars 2020 er det
billettvilkårene som gjelder. Etter 12. mars 2020 var det kjent at det var spredning av
Covid-19 i store deler av Europa og i Norge. Situasjonen var ustabil og kunne endre seg
raskt. Det var derfor anbefalt å kun bestille reiser som kunne bli endret eller kansellert
på kort varsel. 

SJ kan ikke se noen grunn til å gjøre unntak fra vilkårene i dette tilfellet. SJ anbefaler at
klager kontakter sin reiseforsikring.

Nemnda bemerker

Nemndas flertall, nemndsleder og bransjerepresentantene, kan ikke se at endret
reisebehov som følge av utbruddet av covid-19 faller inn under refusjonsordningen.
Selskapets reisetilbud er opprettholdt, og det er således ingen svikt i tilbudet til kundene.
Det at klager ikke kan reise til Norge grunnet covid-19, er et forhold som ligger utenfor
tjenesteyters kontroll. Eventuelle tap passasjerer har som følge av dette, er ikke
tjenesteyter ansvarlig for. Flertallet viser til tidligere praksis om dette, og at spørsmålet er
behandlet i en rekke tidligere avgjørelser. 

Billettene ble bestilt etter at pandemien var brutt ut, og det var vel kjent at reiserådene
i Europa endret seg jevnlig. Det var således en påregnelig risiko at grensene kunne bli
stengt, og det foreligger således ingen force majeure.

Vedtak

Transportklagenemnda for kollektivtransport finner ikke å kunne anbefale at klager gis
medhold.