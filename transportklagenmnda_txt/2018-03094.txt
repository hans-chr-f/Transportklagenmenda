Vedtak i Pakkereisenemnda

Sammendrag

Krav om prisavslag ved forsinkelse.

Dato
13.12.2018

Saksnummer
2018-03094

Tjenesteytere
Ving Norge AS
Thomas Cook Airlines

Klager har i det vesentlige anført

Klager bestilte en pakkereise for to personer med innkvartering på Hotell Blue Sea Beach
Resort, Faliraki, Rhodos i perioden 22.07.2018 - 30.07.2018. Totalpris kr. 22.550. 

Hjemreisen ble forsinket. Klager skulle reist med Thomas Cook Airlines flyvning DK1511
fra Rhodos til Bergen mandag den 30. 07.2018 kl. 00:30. Det ble gitt beskjed om
kansellering den 30.07.2018 klokken 02:20.

Klager ble omrutet til Stockholm den 31.07.18 kl. 01:00 Flightnr: DK9007. Dette flyet tok
ikke av før ca. 02:30 med ankomst Stockholm, Arlanda ca. kl. 05:30. Klager fløy videre fra
Arlanda til Bergen den 31.07.18 kl. 23:00 med DK9480. Klager landet i Bergen ca. kl. 00:30
den 01.08.2018.

Klager mener Ving bør dekke kostnaden for hotell natten fra 30.07 til 31.07 i og med at
klager i har krav på forpleining, samt mat og taxi.

Klager krever refusjon av totalt kr. 10.000. 

Det vises for øvrig til korrespondanse fra klager.

Tjenesteyterne har i det vesentlige anført
Thomas Cook Airlines har bekreftet at hjemreisen ble 44 timer og 35 minutter forsinket.

Forsinkelsen skyldtes en uforutsett omstendighet ettersom DK1511 ikke kunne lande på
Rhodos, men ble beordret til å lande i Dalaman, Tyrkia av ATC - gresk Air Traffic Control.
Forsinkelsen skyldtes en plutselig oppstått situasjon grunnet tekniske problemer på
flyplassen som Thomas Cook hverken kunne ha forutsett eller unngått og som skyldtes
forhold som lå utenfor Thomas Cooks kontroll. For å minimere forsinkelsen, valgte
Thomas Cook Airlines å innsette et ekstra fly for å transportere passasjerene hjem til
Bergen. Passasjerene ble fløyet til Arlanda med DK9007 den 31.07.2018. Deretter fløy de
fra Arlanda til Bergen med DK9480 og ankom Bergen kl. 00:15 den 01.08.2018.

Thomas Cook anfører at en IT-feil på system som flyplassen trenger for å operere som
normalt, er en ekstraordinær omstendighet som reisearrangøren eller flyselskapet ikke
kan heftes for - force majeure. Forsinkelsen kan dokumenteres som ekstraordinært, og
klager er derfor ikke berettiget kompensasjon i henhold til pakkereiseloven eller EU-
forordning 261/2004.

Ving har utbetalt kr. 1.000 pr. person for manglende hotellrom på natten da forsinkelsen
skjedde natt til 30.07. Deretter valgte Ving å betale ut kr. 1.500 pr person for forsinkelsen,
totalt kr. 2.500 pr person.

Ving har tilbudt klager dekning av ekstra utgifter til kr. 1.665, alternativt et gavekort på kr.
2.665. Dette tilbudet har klager ikke svart tilbake på til Ving. 

Det vises for øvrig til korrespondanse fra Thomas Cook Airlines Scandinavia.

Nemnda bemerker

Saken er en i en rekke saker vedrørende forsinkede avganger fra Rhodos.  Klageren har i
denne saken ikke krevd EU-kompensasjon, som man i et tilfelle som det foreliggende ikke
har krav på, men har krevd utgiftsdekning i forbindelse med forsinkelsen.  

Forsinkelsen var på 44 timer og 35 minutter.

Anvendelsen av EU-forordningen berører ikke passasjerenes rett til erstatning på annet
grunnlag. Forsinkelse på hjemveien av den lengden som det er tale om her, er et avvik
fra det avtalte og utgjør etter nemndas vurdering en mangel ved pakkereisen.  

Mangler gir grunnlag for et forholdsmessig prisavslag etter pakkereiseloven § 6-2. Dette
er uavhengig av årsaken til avviket.  

Nemnda har, i tråd med tidligere praksis anvendt reglene i alminnelige vilkår for
pakkereiser punkt 8.2. f V analogisk for hjemreise, jfr.  Forsinkelsen er i dette tilfelle så
lang at den er å regne som en mangel, selv med fordoblede frister, idet den overstiger 24
timer. Nemnda anbefaler etter en samlet vurdering at prisavslaget settes til kr. 1.000.

Arrangøren har et omsorgsansvar for passasjerene.  Det fremgår av EU-forordningens
artikkel 9. Det er utbetalt kr. 2.500 per person for manglende hotell etc. på Rhodos den
første natten.  Forsinkelsen var i dette tilfellet på nesten to døgn. Klageren har da etter
nemndas syn krav på å få dekket hotellrom som det fremgår at han disponerte fra kl.
14.00 og frem til bussavgang kl. 21.30 den 30. juli.

Klageren ble omrutet til Stockholm på tilbakereisen.  Han ankom Stockholm på
morgensiden 31. juli og fikk ikke billett videre til Bergen før kl. 23.00.  Uansett opprinnelig
årsak til forsinkelsen har arrangøren fortsatt et omsorgsansvar for passasjerene
i medhold av EU-forordning 261/2001 artikkel 9. Dette er etter nemndas syn ikke
overholdt.

Det er vedlagt en rekke kvitteringer både fra Rhodos og Stockholm. Kvitteringene fra
Stockholm gjelder så vidt nemnda kan se mat og taxiutgifter. Kvitteringene burde ha vært
summert av klageren og burde ha vært kommentert av arrangøren.  Det er imidlertid
ikke gjort.  

Utleggene beløper seg til ca. NOK 2.250 og gjelder hotellrom på Rhodos samt
forpleiningsutgifter.  Nemnda anbefaler at arrangøren utbetaler dette beløpet.  

For ordens skyld bemerkes at nemnda ikke kan se at noen del av det beløpet
som allerede er utbetalt skal gå til fradrag. Dels representerer det erstatning for
manglende hotellrom den første natten, og dels representerer det prisavslag etter
pakkereiseforskriften for mangler ved pakkereisen.

Klagerens tilleggskrav om kompensasjon ut over kr. 2.500 per passasjer, mangler slik
nemnda ser det rettsgrunnlag.  Nemnda kan ikke anbefale at kravet gis medhold.

Vedtak

Pakkereisenemnda anbefaler at det blir utbetalt inntil kr. 2.250 til dekning av
dokumenterte utgifter.