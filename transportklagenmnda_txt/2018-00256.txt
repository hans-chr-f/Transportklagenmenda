Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.08.2018

Saksnummer
2018-00256

Tjenesteytere
Norwegian

Klager har i det vesentlige anført

Klager reiste med Norwegians flyvning DY355 fra Bodø (BOO) til Oslo lufthavn (OSL) 16.
oktober 2017 kl. 19.45. Flyvningen ble forsinket, og klager mistet sin videreforbindelse
med D83242 til København (CPH) samme kveld kl. 22.00.

Tjenesteyterne har i det vesentlige anført
Norwegians flyvning DY355 fra Bodø til Oslo 16. oktober 2017 ble forsinket med fire
timer og ti minutter som følge av lynnedslag. Ved ankomst til Bodø ble forutgående
flyvning DY350 truffet av lyn, og maskinen kunne ikke operere videre uten obligatorisk
teknisk inspeksjon. Mekaniker ble fløyet inn til Bodø fra Oslo. 

Som et rimelig tiltak ble det organisert et flybytte. En ny flymaskin ble fløyet inn fra Oslo
til Bodø for å kunne transportere berørte passasjerer raskest mulig. Avgangen ble satt
opp på nytt fra Bodø kl. 22.01 samme dag, og ankom Oslo kl. 23.25. 

Norwegian anfører at de ovennevnte forhold, lynnedslag og påfølgende teknisk
inspeksjon,  utgjør en slik ekstraordinær omstendighet som fritar flyselskapene for sitt
erstatningsansvar etter EU-forordning 261/2004, og at forsinkelsen ikke kunne vært
unngått selv om alle rimelige tiltak ble truffet. Selskapet avviser på dette grunnlag klagers
krav om standardkompensasjon.

Nemnda bemerker

Norwegians flyvning DY355 fra Bodø til Oslo 16. oktober 2017 ble forsinket med fire
timer og ti minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen at maskinen som skulle betjene klagers flyvning ble
truffet av lyn under forutgående flyvning. Flyet måtte deretter kontrolleres, og nytt fly ble
satt inn for å betjene klagers flyvning. Det vises til fremlagt dokumentasjon. 

Nemnda mener at lynnedslag må anses som en ekstraordinær omstendighet i
forordningen forstand. Norwegian iverksatte tiltak ved at ny maskin ble fløyet inn fra
Oslo for å betjene den aktuelle flyvningen. Nemnda legger til grunn at forsinkelsen ikke
kunne vært unngått selv om alle rimelige tiltak var truffet. Forsinkelsen gir etter dette
ikke rett til standarderstatning, og nemnda anbefaler ikke at klager gis medhold i sitt
krav.

Vedtak

Transportklagenemnda - fly anbefaler ikke at klager gis medhold.