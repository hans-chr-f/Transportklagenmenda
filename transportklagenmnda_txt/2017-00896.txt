Vedtak i Transportklagenemnda - Fly

Sammendrag

Krav om refusjon av utgifter ved forsinkelse.

Dato
27.02.2018

Saksnummer
2017-00896

Tjenesteytere
Norwegian

Klager har i det vesentlige anført

Klager reiste med Norwegians flyvning DY383 fra Tromsø (TOS) til Oslo lufthavn (OSL)
21. februar 2017. Han hadde videreforbindelse fra Oslo lufthavn til Helsinki (HEL) senere
samme dag. Flyvningen fra Tromsø ble forsinket, og klager mistet sin videreforbindelse
til Helsinki. Klager skulle reise videre fra Helsinki til St. Petersburg med buss, en reise
han ikke rakk som følge av forsinkelsen. Han kjøpte derfor nye flybilletter fra Oslo til St.
Petersburg via Moskva for å unngå store utgifter i forbindelse med reisen. 

Som følge av forsinkelsen har klager fremsatt krav om refusjon av utgifter til hotell på
kroner 900, diett kroner 733 og refusjon av flybilletten fra Oslo til Helsinki til kroner 1
000.

Tjenesteyterne har i det vesentlige anført
Norwegians flyvning DY383 fra Tromsø til Oslo lufthavn 21. februar 2017 ble forsinket
med to timer som følge av sent innkommet fly. Tidligere avgang måtte mellomlande i
Harstad/Narvik som følge av værforholdene i Tromsø på dette tidspunktet. 

Forsinkelsen medførte at klager ikke rakk sin videreforbindelse til Helsinki. Han ble
booket om til ny flyvning via Stockholm neste dag. Klager valgte i stedet å avbryte sin
kontrakt med Norwegians, og hans ubenyttede billetter har blitt refundert. 

Norwegian anfører at den forutgående mellomlandingen og de dårlige værforholdene
utgjør en slik ekstraordinær omstendighet som fritar flyselskapene for sitt
erstatningsansvar etter EU-forordning 261/2004. Forsinkelsen kunne etter Norwegians
syn ikke vært unngått selv om alle rimelige tiltak ble truffet. Klager har etter selskapets
oppfatning ikke krav om standardkompensasjon. Videre valgte klager å avbryte
kontrakten med Norwegian. Selskapet står derfor ikke til ansvar for klagers utgifter etter
at kontrakten ble avbrutt. Norwegian avviser på ovennevnte bakgrunn klagers krav.

Nemnda bemerker

Norwegians flyvning DY383 fra Tromsø til Oslo lufthavn 21. februar 2017 ble forsinket
med to timer. Klager rakk dermed ikke sin videreforbindelse til Helsinki.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

I dette tilfellet skyldtes forsinkelsen vanskelige værforhold i Tromsø, som førte til at den
foregående flyvning kom forsinket inn på grunn av en mellomlanding i Evenes. Nemnda
mener at værforholdene må anses som ekstraordinære forhold i forordningens forstand.
Nemnda mener videre at forsinkelsen som følge av værforholdene ikke kunne vært
unngått eller overvunnet til tross for at alle rimelige tiltak var truffet. 

Klager har etter dette ikke krav på standarderstatning. Nemnda kan heller ikke se at
klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.