Vedtak i Transportklagenemnda - Fly

Sammendrag

Krav om standarderstatning og dekning av nye flybilletter grunnet kansellering.

Dato
08.04.2021

Saksnummer
2020-02461

Tjenesteytere
Widerøe

Klager har i det vesentlige anført

Klager med reisefølge (til sammen to personer) skulle reise fra Bergen til Billund den
4. september 2020 med Widerøe sin flyvning WF282 (Retur 7. september 2020 med
WF283). 

Den 23. juni 2020 ble klager informert om at flyvningen var kansellert grunnet Covid-19,
og at reisen ville bli refundert innen 7-14 virkedager.

Klager ønsket imidlertid å bli ombooket til en annen flyvning. Widerøe har hevdet at
det ikke forelå alternative flyvninger og at de derfor ikke plikter å tilby ombooking.
Klager gikk til innkjøp av nye flybilletter på samme avreisedatoer med SAS på egenhånd.
Billettene ble kjøpt via Widerøe.

Klager bemerker at Widerøe i sitt tilsvar hevder at det ikke var andre tilgjengelige billetter
til Billund da klagers opprinnelige billetter ble kansellert. Det er ikke riktig. Widerøe
solgte på dette tidspunktet billetter med SAS til Billund, noe klager også påpekte sin
første dialog med Widerøe den 25. juni. Da var svaret at de ikke hadde noen avtale for
å kunne ombooke til SAS, jf. chatdialog vedlagt klagen. At klager ikke bestilte billettene
før 14 dager senere har sammenheng med at hun først ville klage til Widerøe og be de
ombooke.

Klager har fremsatt krav om erstatning i henhold til EU-forordning 261/2004. Klager
i tillegg refusjon av mellomlegget for de nye billettene kjøpt for egen regning.
Totalkostnaden for nye billetter var 6221 NOK. Billettene som ble kansellert/refundert
kostet 3919 NOK. Klagers krav er med dette refusjon av 2302 NOK.

Tjenesteyterne har i det vesentlige anført

Bergen – Billund ble kansellert pga covid 19. På det tidspunktet var det ingen alternativer
til Danmark. At det på et senere tidspunkt er blitt ledige billetter kan Widerøe dessverre
ikke gjøre noe med, nye billetter er kjøpt 14 dager etter refusjon. I denne tiden har det
vært veldig mange regler og endringer, stengte grenser osv. Hun har fått refundert sin
opprinnelige reise.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. Dersom
passasjeren er varslet om kanselleringen mer enn to uker før planlagt avgangstid vil det
heller ikke være grunnlag for standarderstatning.

Klager har opplyst at hun ble informert om kanselleringen den 23. juni 2020, altså
mer enn to uker før avreisedato. Klager har derfor ikke krav på standarderstatning for
kanselleringen.

I denne saken mottok klager automatisk refusjon i forbindelse med varselet om
kanselleringen. Klager ble ikke gitt noen valgmuligheter. Nemnda viser her til eposten
klager mottok fra Widerøe den 23. juni 2020.

Klager tok da kontakt med Widerøe for å høre om mulighetene for omruting. Slik
nemnda leser fremlagt chatkorrespondansen, fremla klager et konkret forslag til
flyvninger på samme dato som hun hadde funnet på Widerøe sine nettsider (via Oslo
med et annet selskap). Klager ble i chatten avslått med den begrunnelse at det ikke
forelå noen avtale for å kunne gjøre dette. 

Nemnda har delt seg i et flertall og et mindretall. 

Flertallet, lederen og forbrukerrepresentantene, mener at:

I EU-kommisjonens veileder i forbindelse med Covid-19 fremgår det i punkt 2.1
at pandemien kan påvirke de reisendes rett til omruting til "førstgivne leilighet". I
tillegg fremgår det at det kan være umulig å tilby omruting overhode dersom f.eks.
medlemsstater nekter landing og lukker ned for videre-forbindelser med tog, busser,
skip o.l.

I covid-19 veilederens punkt 3.2 kommer det frem at covid-19 kan påvirke hva som kan
regnes som "førstgivne leilighet". I samme punkt, i siste avsnitt, kommer det frem at
flyselskapene:

-først bør informere passasjeren om den usikkerheten som knytter seg til å velge
omruting fremfor refusjon.

-dersom passasjeren likevel velger omruting så snart som mulig bør flyselskapet anses
å ha oppfylt sin forpliktelse dersom flyselskapet på eget initiativ, så snart som mulig og i
god tid, kommuniserte flyturen som var tilgjengelig for omruting.

Etter flertallets syn forutsetter veilederen at passasjerene fortsatt kan kreve omruting,
men modifiserer plikten noe.

EU-kommisjonen har også i sin tolkningsveileder (2016/C 214/04) punkt 4.2 uttalt at
omruting og refusjon skal tilbys samtidig. Videre uttales det at dersom flyselskapet ikke
tilbyr valget mellom refusjon og omruting, men flyselskapet alene bestemmer at det skal
gis refusjon, har passasjeren rett på dekning av mellomlegget med den nye billetten med
et annet selskap.

I dette tilfellet ble klager ikke tilbudt omruting, og flertallet mener derfor at Widerøe ikke
har oppfylt sin plikt etter forordningen.

Fordi Widerøe ikke oppfylt sin plikt til å omrute klager måtte klager kjøpe nye billetter
med annet selskap. Flertallet mener at klager har krav å få mellomlegget erstattet i
medhold av luftfartsloven § 10-20.

Mindretallet, bransjerepresentantene, mener at:

Widerøe ikke kunne ha gjort noe annerledes hva gjelder omruting slik situasjonen for alle
flyselskap er for øyeblikket. Det råder stor usikkerhet hos alle flyselskap, der ruter legges
ned med kort varsel grunnet de forskjellige myndigheters reiseråd- og restriksjoner.
Mindretallet legger derfor til grunn at det ikke fantes et reelt omrutingsalternativ som
Widerøe kunne tilby. Flyselskapet kan åpenbart ikke oppfylle omrutingsplikten dersom
det faktisk ikke finnes noe alternativ. 

I tråd med flertallets syn anbefaler nemnda at Widerøe refunderer klagers mellomlegg
på 2302 kroner. 

Vedtaket er fattet med den dissens som fremgår over.

Vedtak

Transportklagenemnda anbefaler at Widerøe refunderer 2302 NOK til klager for
manglende omruting. Klager har ikke rett på standarderstatning.