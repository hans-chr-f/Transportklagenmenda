Vedtak i Transportklagenemnda - Fly

Sammendrag

Krav om refusjon av halve billettprisen som følge av ruteendring fra flyselskapet.

Dato
04.11.2022

Saksnummer
2022-00560

Tjenesteytere
SAS

Klager har i det vesentlige anført

Klager med ett reisefølge ( til sammen 2 personer) skulle den 04.02.22 reise fra Oslo til
Las Palmas med SAS (SK 4697). Om morgenen på avreisedagen fikk klager beskjed om
at flyvningen ble endret til et tidligere tidspunkt. Opprinnelig var avgangstiden kl: 11:00,
ruteendringen medførte at avreisetiden ble mellom 08:00-08:30. Dette var umulig for
klager å rekke, da de skulle ta et tidligere fly fra Bodø til Oslo. Klager sa raskt i fra via chat
at dette ikke passet, og bestilte en ny flybillett til Las Palmas. På grunn av ruteendringen
krever klagerne erstatning på halve billettprisen, tilsvarende 3223NOK. Etter dialog
med selskapet har klager fått refundert til sammen 618NOK for skatter og avgifter. Det
gjenværende kravet er da  2605NOK.

Tjenesteyterne har i det vesentlige anført
SAS har ikke innlevert tilsvar til nemnda

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda.

En ruteendring innebærer kansellering av en avtalt flygning. Kansellering gir rett
til standarderstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var blitt truffet, jf EU-forordning 261/2004 artikkel 5 og 7. Ettersom SAS ikke har innlevert
svar til nemnda, og dermed ikke godtgjort at kanselleringen skyldtes ekstraordinære
omstendigheter, legger nemnda klagers opplysninger til grunn i saken. Klager har derfor
rett på standarderstatning med 400 euro pr passasjer, EU-forordning 261/2004 artikkel 5,
jf. artikkel 7.

Ved kansellering har passasjeren valget mellom refusjon av den fulle billettprisen
eller omruting snarest mulig til bestemmelsesstedet på tilsvarende transportvilkår, jf
artikkel 8. SAS tilbød klager omruting, men den nye avgangen passet ikke klager og han
valgte å kjøpe nye flybilletter på strekningen. Klager opplyser om at han raskt sa i fra til
flyselskapet via chat, men har pr. dags dato kun mottatt delvis refusjon. Nemnda minner
om at retten til omruting også omfatter omruting med andre selskaper. Klager har etter
nemndas syn ikke fått tilfredsstillende tilbud om omruting, og har rett på dekning av
merutgifter til egen omruting.

Basert på fremlagt dokumentasjon og opplysninger fra klager, finner nemnda det
godtgjort at SK4697 Oslo-Las Palmas den 04. februar 2022 ble kansellert av SAS.
Det er ikke godtgjort at klager fikk beskjed om dette før avreisedagen. Det er videre
ikke godtgjort at kanselleringen skyldtes ekstraordinære omstendigheter som
ikke kunne vært unngått selv om alle rimelige tiltak var truffet. Det er flyselskapet
(i denne saken SAS) som sitter på bevisbyrden når det gjelder å godtgjøre slike
ekstraordinære omstendigheter. Nemnda mener derfor at klager med reisefølge har rett
på standarderstatning i henhold til . Basert på avstanden blir korrekt erstatningsbeløp
400 EUR per person ( til sammen 800 EUR), jf. forordningens artikkel 7.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler standarderstatning på 400EUR per
person, i tillegg til å dekke klagers merutgifter til egen omruting.