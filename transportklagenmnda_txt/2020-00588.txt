Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
15.06.2020

Saksnummer
2020-00588

Tjenesteytere
Fram

Klager har i det vesentlige anført

Klager viser til at hun ble ilagt gebyr den 19. november 2019. Klager viser til at hun
hadde studentrabatt på sitt månedskort. Under kontrollen opplevde hun imidlertid
problemer med telefonen og fikk derfor ikke fremvist gyldig studentkort. Kontrolløren
tok reisekortet fra henne, men klager fikk reisekortet tilbake dagen etter ved å fremvise
gyldig studentkort på Moa trafikkterminal.

Klager krever at gebyret frafalles.

Tjenesteyterne har i det vesentlige anført
Fram har vist til at det fremgår av deres reisevilkår at den reisende er nødt til å kunne
fremvise gyldig legitimasjon og studentlegitimasjon under billettkontroll. Dersom
den reisende ikke kan fremvise slik legitimasjon, anses ikke billetten som gyldig. Fram
påpeker at det ikke er tilstrekkelig å fremvise legitimasjon i ettertid.

Fram krever at gebyret opprettholdes.

Nemnda bemerker

Klager ble ilagt gebyr på bussen den 19. november 2019 fordi hun ikke kunne fremvise
gyldig billett ved kontroll.

Det fremgår av Frams nettsider under «Studentbillett» at man må ha gyldig studiekort
med betalt avgift for å ha rett til studentrabatt. Under «Billettkontroll» fremgår
det at den reisende er ansvarlig for å ha gyldig billett og for å ha med seg relevant
dokumentasjon til den rabatterte billetten. Dersom den reisende ikke har korrekt billett
og dokumentasjon i billettkontroll, vil man bli ilagt et gebyr.

Det følger av tidligere praksis i nemnda at dersom passasjeren har gyldig billett, har
det blitt ettergitt gebyr ved etterfølgende dokumentasjon av rabattgrunnlag, jf. bl.a.
KOLLKN-2018-922, KOLLKN-2018-852, KOLLKN-2018-735, KOLLKN-2018-811. 

Selv om det er passasjeren som har ansvar for å dokumentere sitt grunnlag for rabatt,
finner nemnda at tidligere praksis tilsier at klager gis medhold da det var kjøpt gyldig
billett.

Vedtak

Transportklagenemnda for kollektivtransport finner å kunne anbefale at klager gis
medhold.