Vedtak i Transportklagenemnda - Fly

Sammendrag

Refusjon av taxiutgifter ved forsinkelse. Sen ankomst.

Dato
15.08.2017

Saksnummer
2016-00890

Tjenesteytere
Norwegian

Klager har i det vesentlige anført

Klager skulle reise med Norwegians flyvning D82810 fra London - Gatwick (LGW) til Oslo
lufthavn (OSL) 21. august 2016 kl. 20.30. Flyvningen ble forsinket med fire timer. Klager
ankom Oslo lufthavn cirka kl. 03.20. Som følge av den sene ankomsten valgte klager å
ta taxi fra Oslo lufthavn til hans bosted i Asker. Klager har fremsatt krav om refusjon av
utgiftene til taxi på 2 355 kroner. 

Klager anfører at oppsatt alternativ transport fra Oslo lufthavn til Oslo sentrum ikke
nødvendigvis er tilstrekkelig for passasjerer som skal til reise til togstasjoner vest for
Oslo. Klager skulle på nytt reise fra Oslo lufthavn påfølgende morgen, slik at ventetid på
Oslo lufthavn for neste buss/tog ikke var aktuelt.

Tjenesteyterne har i det vesentlige anført
Norwegians flyvning D82810 fra London - Gatwick til Oslo lufthavn 21. august 2016
ble forsinket. Klager har fått utbetalt standarderstatning i henhold til EU-forordning
261/2004 på 250 euro, og krever nå refusjon av utlegg til taxi etter ankomst på 2 355
kroner.  

Klager ville hatt utgifter til transport etter ankomst uavhengig av forsinkelsen. I dette
tilfellet ble reisen sannsynligvis dyrere enn planlagt, da flyet landet sent og klager ikke
rakk toget. Klager hadde imidlertid anledning til å reise med buss eller vente til første
avgang med Flytoget. Norwegian viser til klagers tapsbegrensningsplikt, jf. luftfartsloven
§ 10-20. 

Selskapet anfører at klager ønsket å ta taxi selv om det fantes rimeligere alternativer.
At klager har valgt et kostbart reisealternativ må han selv stå ansvarlig for. Norwegian
avviser på ovennevnte bakgrunn klagers krav om refusjon.

Nemnda bemerker

Nemnda legger til grunn at klager har fått utbetalt en standarderstatning på 250 euro
i henhold til EU-forordning 261/2004. Klager har fremsatt krav om utgifter til taxi på
kroner 2 355. 

Luftfartsloven § 10-20 lyder slik: 

"Fraktføreren er ansvarlig for tap som følge av forsinkelse ved lufttransport av
passasjerer, reisegods og gods, med mindre han godtgjør at han selv og hans folk har
tatt alle forholdsregler som med rimelighet kan kreves for å unngå tapet, eller at dette
ikke er mulig for dem". 

Norwegian har ikke dokumentert for nemnda hva som var årsaken til forsinkelsen.
Nemnda kan derfor ikke se at flyselskapet har godtgjort at alle forholdsregler som
med rimelighet kan kreves for å unngå tapet har vært tatt. Det foreligger derfor
ansvarsgrunnlag etter luftfartsloven § 10-20. 

Nemnda legger til grunn at siste tog til Asker var gått da klager ankom Oslo lufthavn,
og at det ikke var tilgjengelig kollektivtransport på dette tidspunktet. Klager har opplyst
at det ikke var aktuelt for ham å vente på Gardermoen til første togavgang, da han
måtte hjem til Asker for å hente bagasje på grunn av en ny flyreise samme dag. Selv om
klager har en alminnelig tapsbegrensningsplikt, mener nemnda at det ikke kan pålegges
passasjerer som ankommer på dette tidspunkt på natten å vente ytterligere for å spare
flyselskapet for utgifter. Nemnda legger til grunn at utgifter til taxi fra Oslo lufthavn til
Asker kan kreves fullt ut, da klager ikke kunne valgt et rimeligere alternativ. 

Erstatningen må imidlertid samordnes med standarderstatningen. Etter EU-
forordningens artikkel 12 skal standarderstatning etter forordningen trekkes fra
erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett
til erstatning på annet grunnlag, og denne erstatning overstiger standarderstatningen,
kommer standarderstatningen til fradrag. Overstiger standarderstatningen etter EU-
forordningen annen erstatning, utbetales kun standarderstatningen. Nemnda legger til
grunn at utgiftene til taxi tilsvarer standarderstatningen.

Vedtak

Transportklagenemnda - fly anbefaler ikke at klager gis medhold utover
standarderstatning på 250 euro.