Vedtak i Transportklagenemnda - Fly

Sammendrag

Krav om standarderstatning og refusjon av utgifter til PCR-test,
nye flybilletter og hotell som følge av nektet ombordstigning.

Dato
24.03.2022

Saksnummer
2021-01535

Tjenesteytere
SAS

Klager har i det vesentlige anført

Klager hadde bestilt en reise mellom Oslo og Thessaloniki med SAS via Bravofly.
Avgangen fra Oslo var med SK1469 kl. 13.35 den 6. juli 2021. Klager skulle mellomlande
i København og reise videre med SK781 fra København til Thessaloniki kl. 17.25 samme
dag. Klager betalte 2972,73 kroner for denne billetten.

Klager har oppgitt at han imidlertid ble nektet reise på Oslo lufthavn som følge av
manglende visum. Klager anfører at han fikk oppgitt av personalet på flyplassen at siden
han er syrisk statsborger, må han ha visum ved reiser til utlandet. Klager viser til at han
hadde godkjent norsk reisebevis og at politiet på flyplassen ga beskjed om det ikke var
nødvendig med visum for reiser innenfor Schengen.

Klager måtte kjøpe nye billetter med Lufthansa til Thessaloniki pålydende 3027 kroner og
pådro seg utgifter til PCR-test på flyplassen i forbindelse med den nye reisen pålydende
2500 kroner. I tillegg har klager oppgitt at han hadde utgifter til hotell, men han har ikke
kvitteringer på dette.

Til SAS' tilsvar anfører klager at han hadde PCR-test, men at han ikke har QR-koden.
Klager opplyser om at han har fått bekreftelse fra SAS på at han får dekket utgiftene til
ny PCR-test pålydende 2500 kroner og refusjon av den opprinnelige billetten pålydende
272,26 euro.

Klager krever standarderstatning i henhold til EU-forordning 261/2004 i tillegg til refusjon
av 3027 kroner for nye flybilletter og 10 000 kroner for utgifter i Oslo i påvente av den
nye reisen med Lufthansa den 11. juli 2021.

Tjenesteyterne har i det vesentlige anført

SAS har vært nødt til å innhente informasjon fra andre avdelinger og dette har tatt noe
tid. Slik saken står nå har SAS fått informasjon fra dokumentavdelingen i København
om at det ikke er laget noe «refused rapport» i Oslo på denne passasjeren. Men fra
alle andre «refused rapport» på passasjerer som er avvist til Hellas i denne perioden
i 2021, er årsaken at passasjerene ikke hadde gyldig PCR-test samt gyldig QR-kode /
Passenger Locator Form til Hellas (Protocol for Arrivals in Greece - travel.gov.gr). SAS har
ikke mottatt noe dokumentasjon på at nevnte dokumenter var i orden, i tillegg til PCR-
test, men får ta utgangspunkt i at det var det. QR-koden skal være kommet på e-post til
klager, så dette er lett å dokumentere i ettertid.

SAS har vært i kontakt med Gardermoen, og informasjonen derfra er at de forholder
seg til «Timatic» i slike situasjoner. Det vises til fremlagt informasjon som de brukte
og som er bakgrunn for at klager ble avvist. (Timatic er en forkortelse for Travel
Information Manual Automatic og brukes av flyselskaper og deres representanter
(innsjekkingsagenter, ledere osv.), flyplasspersonale og reisebyråer for å avgjøre om en
passasjer kan fraktes, samt av flyselskaper og reisebyråer for å gi denne informasjonen
til reisende.)

Klager krever dekket ekstra utgifter i forbindelse med at reisen ble avbrutt. Blant annet
er det nevnt forhåndsbooket hotell. SAS kan ikke se at det er lagt fram noen kvittering
på dette, men uavhengig av spørsmålet om standarderstatning ønsker SAS å bemerke at
verken forordningen eller Montrealkonvensjonen gir rett til dekning av forhåndsbestilt
bil/hotell. Det påpekes også at det ikke er fremlagt noe dokumentasjon/kvitteringer på
beløpet som kreves dekket for fem dager i Oslo.

Det som finnes av konkrete beløp, er kostnaden for ny billett med Lufthansa (3027
kroner) samt ny PCR-test pålydende 2500 kroner. Som en helhetlig vurdering av saken
avviser SAS klagers krav om generell kompensasjon og refusjon av udokumenterte
utlegg, da personalet på flyplassen har fulgt sine prosedyrer og avvist kunden på
bakgrunn av informasjon via Timatic. Imidlertid forstår SAS at dette var en lei situasjon
og ønsker å tilby en «goodwill» i form av å godkjenne refusjon av den opprinnelige
billetten som ikke ble benyttet. 272,26 euro er derfor blitt refundert til klagers kredittkort,
og det er sendt en kvittering på dette til klagers e-post. Denne summen dekker også stort
sett den nye billetten som ble kjøpt med Lufthansa. I tillegg har SAS valgt å utbetale 2500
kroner som ble betalt for en ny PCR-test. Denne utbetalingen ligger til godkjenning og vil
bli sendt til klager i løpet av kort tid.

Nemnda bemerker

På bakgrunn av sakens opplysninger legger nemnda til grunn at klager ikke fikk reise
med SAS på Oslo lufthavn den 6. juli 2021. Spørsmålet nemnda skal vurdere er om klager
ble nektet ombordstigning i EU-forordningens forstand.

EU-forordning 261/2004 artikkel 2 bokstav j definerer hva som utgjør «nektet
ombordstigning» i EU-forordningens forstand. Av bestemmelsen kommer det frem
at avvisning av en passasjer som møter til innsjekking i henhold til vilkårene fastsatt i
artikkel 3 nummer 2, i utgangspunktet utgjør nektet ombordstigning. Unntak fra dette er
når det er rimelig grunn til avvisningen, for eksempel av helse- eller sikkerhetsmessige
årsaker eller fordi reisedokumentene er utilstrekkelige jf. artikkel 3 nummer 2.

Ti nemnda har SAS opplyst at det ikke ble laget rapport i forbindelse med at klager
ble nektet ombordstigning. Årsaken til den nektede ombordstigningen er derfor ikke
sannsynliggjort av SAS.

Klager har oppgitt at han fikk forklart at han ble nektet å reise som følge av manglende
visum. Dette har ikke SAS imøtegått, og nemnda legger til grunn at klager ikke fikk reise
som følge av manglende visum.

Klager har imidlertid bestridt at det var nødvendig med visum, og han har fremlagt kopi
av e-post fra grensekontrollen på flyplassen der det informeres om at utgangspunktet er
at det ved reiser innen Schengen ikke er nødvendig med visum for utenlandske borgere
med utlendingspass med gyldig oppholdskort.

Klager har sendt inn kopi av både gyldig permanent oppholdskort i Norge og gyldig
reisebevis.

Det følger av utlendingsforskriften § 3-1 bokstav d at utlendinger som har
oppholdstillatelse utstedt av et Schengenland, og som har gyldig reisedokument, jf.
lovens § 9 annet ledd og Schengenkonvensjonen artikkel 21, er unntatt visumplikt. Hellas
tiltrådte Schengenkonvensjonen i 1992.

Nemnda mener at det ikke var nødvendig for klager med visum for innreise til Hellas.
Manglende visum er derfor ikke en grunn til å nekte klager ombordstigning.

Det var derfor ingen rimelig grunn for SAS å avvise klager, og klager ble nektet
ombordstigning. Klager har derfor rett på standarderstatning på 400 euro i henhold til
EU-forordning 261/2004 for den nektede ombordstigningen.

Klager har også krav på omruting/refusjon og ivaretakelse på grunn av den nektede
ombordstigningen. SAS har ikke tilbudt klager dette.

Klager har imidlertid omrutet seg selv, til en kostnad på 3027 kroner. Nemnda anbefaler
at disse dekkes av SAS.

Hva gjelder utgifter til PCR-testen, kan disse utgiftene kreves erstattet i den grad
utgiftene overstiger standarderstatningen, jf. forordningen artikkel 12 som regulerer
samordning. I dette tilfellet er utgiftene til PCR-test lavere enn standarderstatningen på
400 euro, og klager har derfor kun krav på standarderstatningen.

Klager har opplyst at han hadde utgifter til hotell i Hellas på grunn av den nektede
ombordstigningen, men det er ikke fremlagt dokumentasjon på dette. Dersom klager
fremlegger dokumentasjon på forhåndsbetalt hotell som han ikke fikk benyttet direkte
til SAS, anbefaler nemnda at SAS også dekker den delen av hotellutgiftene som eventuelt
overstiger standarderstatningen jf. EU-forordningen artikkel 12.

Til fratrekk kommer eventuell allerede utbetalt beløp fra SAS til klager.

Forbrukerrepresentantene mener at klager i dette tilfellet også har krav på
forsinkelsesrente i henhold til forsinkelsesrenteloven, normalt regnet fra 30 dager etter
at klager har krevd refusjon, standardkompensasjon eller erstatning.

Vedtak

Transportklagenemnda anbefaler at SAS utbetaler 400 euro i standarderstatning
og refunderer klagers utgifter til nye billetter med 3027 kroner. Dersom klager
dokumenterer at han hadde utgifter til forhåndsbetalt hotell som han ikke fikk benyttet,
anbefaler nemnda at SAS dekker den delen av hotellutgiftene som eventuelt overstiger
standarderstatningen. Til fratrekk kommer eventuell allerede utbetalt beløp fra SAS til
klager.