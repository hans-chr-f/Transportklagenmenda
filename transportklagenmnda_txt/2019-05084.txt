Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
06.10.2020

Saksnummer
2019-05084

Tjenesteytere
SAS

Klager har i det vesentlige anført

Klager og hennes reisefølge (tilsammen to personer) skulle reise fra Molde til Oslo den 8.
desember 2019 kl 11.00 med SK4523. Dagen før avreise kl 17.00 fikk klager melding om
at avgangen var kansellert grunnet streik i Frankrike. Klager ble booket om via Bergen og
ankom endelig bestemmelsessted (Oslo) kl 18.10, seks timer forsinket. 

Klager mener SAS er erstatningspliktige da de kjente til streiken på forhånd.

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
SK4523 ble kansellert som følge av ATC(Air Traffic Control)-streik i Frankrike. Streiken
forårsaket restriksjoner i europeisk luftrom som skapte problemer i lufttrafikken. Den 7.
desember, dagen før klagers flyvning, landet SK7365 (Bergen - Las Palmas) 134 minutter
forsinket i Las Palmas. Denne maskinen og besetningen skulle operere SK7486 Las
Palmas - Molde med planlagt avgang kl fra Las Palmas kl 13.35. Grunnet mannskapets
maksimale tillatte arbeidstid, kunne ikke avgangen gå som planlagt, men ble forskjøvet til
kl 07.37 påfølgende morgen. SAS viser til fremlagt dokumentasjon. 

Forsinkelsen av SK7486 var den direkte årsaken til at SK4523 Molde - Oslo ble kansellert,
da dette mannskapet skulle operere denne avgangen. 

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll. 

SAS har dekket kroner 439 for mat og drikke i ventetiden, men kan ikke imøtekomme
klagers krav utover dette.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

EU-forordningen nevner i sin fortale at streik kan være en slik ekstraordinær
omstendighet. Forordningen sier imidlertid ikke at enhver streik som rammer
flyselskapets drift må anses for å ligge utenfor dets kontroll. Den sier heller ikke om det
skal/bør skilles mellom streik i eget selskap eller streik hos andre.

SK4523 ble kansellert som følge av streik blant flyvelederne i Frankrike. Dette var en
streik utenfor SAS' kontroll. Innstilling som følge av streik blant eksempelvis flygeledere
og flyplassansatte, gir som hovedregel ikke rett til standarderstatning etter forordningen.

For å unngå innstillingen måtte SAS både innkalt reservecrew og stilt et nytt fly til
disposisjon. Dette er etter nemndas syn ikke et rimelig tiltak å kreve sett hen til omruting
klager fikk. 

Klager har etter dette ikke rett til standarderstatning.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler ikke at klager gis medhold.