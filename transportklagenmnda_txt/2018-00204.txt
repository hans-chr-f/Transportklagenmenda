Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.08.2018

Saksnummer
2018-00204

Tjenesteytere
Norwegian

Klager har i det vesentlige anført

Klager reiste med Norwegians flyvning DY371 fra Tromsø (TOS) til Oslo lufthavn (OSL) 23.
november 2017 kl. 06:30. Flyvningen ble forsinket, og klager mistet sin videreforbindelse
til Warszawa med D8342 kl. 09:30. Klager, som skulle landet i Warszawa kl. 11:20, var ikke
fremme ved sin destinasjon før midnatt, og har på denne bakgrunn fremsatt krav om
standardkompensasjon i henhold til EU-forordning 261/2004 på 400 euro.

Tjenesteyterne har i det vesentlige anført
Norwegians flyvning DY371 fra Tromsø til Oslo 23. november 2017 ble forsinket med én
time og 13 minutter. Dagen før, 22. november, var det dårlig vær i Oslo. Dette medførte
at personalet på flyvning DY390 kvelden 22. november kom sent inn til Tromsø, og
måtte overholde sin lovpålagte hviletid før DY371 kunne ta av neste dag. For å unngå
en lang forsinkelse eller kansellering, ble det satt inn nytt kabinpersonale på DY371. En
forsinkelse var likevel ikke til å unngå selv om Norwegian fattet rimelige tiltak. 

Klager mistet sin videreforbindelse i Oslo, og ble booket om med DY948 til København og
videre derfra med SAS. Passasjeren mottok forpleining i henhold til EU-forordningen. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY371 fra Tromsø til Oslo 23. november 2017 ble forsinket med én
time og 13 minutter, og klager mistet sin videreforbindelse til Warszawa. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet var det vanskelige værforhold med snø og regn ved Oslo lufthavn kvelden
i forveien, som førte til at flyet kom forsinket frem til Tromsø. Kabinpersonalet måtte
deretter ha sin lovpålagte hvile. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å kalle inn et nytt
crew for å betjene klagers flyvning. Klager rakk ikke sin opprinnelige videreforbindelse,
men ble booket om via København. Nemnda legger til grunn at en forsinkelse på mer
enn tre timer ikke kunne vært unngått selv om alle rimelige tiltak var truffet. Forsinkelsen
gir etter dette ikke rett til standarderstatning, og nemnda anbefaler ikke at klager gis
medhold i sitt krav.

Vedtak

Transportklagenemnda - fly anbefaler ikke at klager gis medhold.