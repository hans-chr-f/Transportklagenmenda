Vedtak i Transportklagenemnda - Fly

Sammendrag

Krav om full refusjon av billetter grunnet
kansellering som følge av covid-19 pandemien.

Dato
20.08.2021

Saksnummer
2020-03594

Tjenesteytere
SAS

Klager har i det vesentlige anført

Klager (to personer) hadde bestilt reise t/r Bodø - Alicante for reise 18. - 25. april 2020
med SAS. Pris kroner 1 917 per person. 

Den 6. april så klager på SAS sine nettsider at flyavgangene var kansellerte. Klager gikk
derfor inn og kansellerte sin reservasjon. SAS vil ikke refundere billettene da flyselskapet
hevder klager kansellerte reisen før flyavgangene ble kansellerte. 

Klager krever full refusjon av flybillettene kroner 1 917 per person, samt seteavgift kroner
200. Til fradrag kommer allerede refundert beløp kroner 540.

Tjenesteyterne har i det vesentlige anført
Klager selv kansellerte sin reise på SAS' nettsider den 6. april. På dette tidspunktet var
ikke flyavgangene kansellerte. SK4649 og SK4650 ble kansellert den 8. april 2020. SAS
viser til fremlagt dokumentasjon.  

Ettersom klagers billetter ikke var refunderbare, har SAS i tråd med billettenes regler
refundert skatter og avgifter med kroner 297 per person.

Nemnda bemerker

Klager hevder han så på SAS' nettsider at hans flyvninger var kansellerte, og at han
derfor gikk inn og kansellerte sin reservasjon den 6. april. Nemnda har bedt om
dokumentasjon, klager har ikke svart på denne henvendelsen. SAS på sin side har
fremlagt dokumentasjon som viser at på det tidspunktet klager kansellerte reisen, var
hans flyvninger enda ikke kansellerte. Disse ble kansellert den 8. april.    

Nemnda legger etter dette til grunn at klager selv valgte å kansellere reisen sin den
6. april. Fra det tidspunktet klager selv kansellerte reisen, forelå det ikke lenger noen
bekreftet reservasjon på den aktuelle flyvningen. EU-forordning 261/2004 kommer
derfor ikke til anvendelse, jf. artikkel 3 nummer 2 bokstav a. 

Nemnda har forståelse for at det føles urettferdig for klager å ikke motta refusjon for en
reise som ikke lot seg gjennomføre på grunn av covid-19. Men heller ikke flyselskapet har
ansvar eller kontroll over det som har inntruffet. I Kommisjonens veiledning pkt. 2.2 om
covid-19, fremgår det at flyforordningen ikke regulerer situasjonen der den reisende selv
avlyser reisen, og at det i disse tilfellene er de alminnelige billettvilkår og avtalelovens
regler som gjelder. En ikke-refunderbar billett gir derfor ikke grunnlag for refusjon i disse
tilfellene uansett om passasjeren har god grunn til å avlyse reisen.

Klagers billetter i dette tilfellet var ikke refunderbare. Billettvilkårene gir derfor ikke
grunnlag for refusjon i disse tilfellene uansett om passasjeren har god grunn til å avlyse
reisen.

Klager har krav på refusjon av skatter og avgifter som allerede er utbetalt av SAS.  

Klager har påstått at hans flyvning har stått på en liste over kansellerte flyvninger, og at
det var årsaken til at han selv kansellerte reisen. Dette vil i så tilfelle være en vurdering
av om SAS har opptrådt uaktsomt. Nemnda mener at dette er et bevisspørsmål som
vanskelig kan klarlegges under saksbehandlingen, og denne delen av klagen avvises
derfor jf. transportklagenemndforskriften § 6-2 bokstav d.

Vedtak

Transportklagenemnda anbefaler at klager ikke gis medhold i krav etter forordningen, og
at saken for øvrig avvises.