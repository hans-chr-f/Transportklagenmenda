Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.01.2016

Saksnummer
0463/15F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Kristiansand den 27. februar 2015 kl. 19:00 med DY280. Fem
timer før avgang ble flyet kansellert. Klager kjøpte nye billetter med annet selskap, da
Norwegian kun kunne tilby buss på strekningen.

Bussen ville ankommet Kristiansand tidligst kl. 01:00. Dette er utvilsomt mer enn to timer
etter planlagt ankomsttid, og derfor i strid med EU-forordningens artikkel 5.

Klager stiller seg kritisk til Norwegians vinglende forklaring på årsaken til kanselleringen. Først
ble det oppgitt akutt sykdom blant crew, deretter var årsak mulig pilotstreik dagen etter. Etter
klagers syn ønsket Norwegian å posisjonere fly og mannskap i forkant av en streik. Dette er
ikke å anse som en ekstraordinær omstendighet, men en kommersiell beslutning.

Klager krever standarderstatning 250 euro per person i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY280 ble kansellert som følge av pilotstreik. Det vises til fremlagt dokumentasjon. Hendelsen
var ekstraordinær og utenfor Norwegians kontroll. Det ble satt opp buss på strekningen, og
alle passasjerer ble informert per sms kl. 17:51. Bussen hadde avgang på samme tidspunkt
som flyavgangen kl. 20:30.

Klager valgte å bryte kontrakten med Norwegian og kjøpe nye billetter med annet selskap
med avgang kl. 21:45. Norwegian har refundert klagers ubenyttede billett.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Norwegian kan på grunnlag av ovennevnte ikke imøtekomme klagers krav.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid til
annen. Flyselskapet må være forberedt på dette, og må ha en beredskapsplan for håndtering
av påregnelig sykdom. Sykdom kan likevel oppstå så plutselig eller i et slikt omfang at
flyselskapet ikke har mulighet til å unngå innstilling av en eller flere avganger. Dette må
vurderes konkret.

Streik kan også være en ekstraordinær omstendighet.

Norwegian opplyste i e-post til klager av 16. april 2015 at kanselleringen skyldtes akutt
sykdom. Norwegian opplyser i brev til nemnda av 10. juni 2015 at flygningen ble kansellert
som følge av pilotstreik.

Klager har påpekt uoverensstemmelsen. Klager har også påpekt at streiken først startet
midnatt natt til lørdag 28. februar. Klager anfører videre at det her ser ut som om Norwegian
posisjonerer sine fly og mannskap i forkant av streiken. Norwegian har ikke kommentert
dette.

Nemnda finner etter en samlet vurdering ikke godtgjort at kanselleringen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet. Kanselleringen gir følgelig rett til en standarderstatning på 250 euro per person.

Ved kansellering plikter flyselskapet å tilby omruting snarest mulig, på tilsvarende
transportvilkår, til bestemmelsesstedet, jf. forordningen artikkel 5, jf. artikkel 8. Flyselskapet
plikter også å tilby mat og forfriskninger som står i rimelig forhold til ventetiden samt
hotellinnkvartering der det er nødvendig, jf. artikkel 5, jf. artikkel 9. Ved vurderingen av om
flyselskapet har tilbudt omruting «snarest mulig» må man etter nemndas vurdering foreta
en helhetsvurdering av de forskjellige omrutingsalternativer med eget eller andre selskap.
Sentrale momenter i vurderingen er kostnader og fordeler/ulemper ved de forskjellige
alternativer.

Norwegian tilbød omruting med buss. Sett hen til at Norwegian ikke har godtgjort at
kanselleringen skyldtes en ekstraordinær omstendighet, er nemnda av den oppfatning
at dette ikke kan anses tilfredsstillende. Norwegian burde etter nemndas vurdering i den
foreliggende situasjon tilbudt omruting med annet selskap. Nemnda anbefaler at Norwegian
erstatter klagers merutgifter til billetter med annet selskap. (Utgifter til nye billetter fratrukket
Norwegian-billettene dersom disse er refundert).

Vedtak:

Transportklagenemnda-fly anbefaler at Norwegian utbetaler en standarderstatning på 250
euro per person samt erstatter klagers merutgifter til billetter med annet selskap.

Vedtaket var enstemmig.