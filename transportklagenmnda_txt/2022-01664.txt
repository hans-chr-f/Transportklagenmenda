Vedtak i Transportklagenemnda - Fly

Sammendrag

Krav om ulempeerstatning som følge av at klager måtte vente i 31 dager på bagasjen.

Dato
19.01.2023

Saksnummer
2022-01664

Tjenesteytere
Flyr

Klager har i det vesentlige anført

Klager reiste fra Oslo til Bergen med Flyrs flyvning FS124 den 14. juli 2022, med planlagt
ankomst på Flesland kl. 22.40. Som følge av forsinket ankomst på Flesland, måtte klager
ta drosje fra Flesland. I tillegg til dette kom ikke bagasjen med flyet, og klager måtte
gjøre diverse innkjøp som følge av at hun skulle videre til Kjevik fra Flesland og alt av
toalettsaker, medisiner, ladere, klær og annet var i kofferten hennes.

Klager anfører at hun først fikk kofferten 31 dager etter reisen, og hun oppdaget da at
MacBook-laderen hennes og en vinflaske var borte fra bagasjen. Klager anfører at det
også var bulker og hull i kofferten.

Klager anfører at Flyr har kompensert henne for et par sommersko hun hadde kjøpt og
gitt henne erstatning for den ødelagte kofferten, slik at hun kan kjøpe seg ny koffert.
Videre anfører klager at vinflasken og laderen har hun fått tilbake på forsikringen.

Klager anfører at i tillegg til det hun allerede har fått dekket, krever hun en form for
erstatning for at hun måtte vente i 31 dager på bagasjen og sitte mange timer om dagen
i mange dager for å prøve å kontakte selskapet og få noe til å skje.

Tjenesteyterne har i det vesentlige anført
Klager reiste med FS124 fra Oslo til Bergen den 14. juli 2022. Flyvningen ble to timer og
to minutter forsinket. Ettersom flyvningen gikk sent på kvelden, gikk det ingen offentlig
transport, og klager har bedt om refusjon for drosje. Klagers bagasje ble ikke med
flyvningen, og PIR ble opprettet. Bagasjen ble levert skadet til hjemmeadressen til klager
den 12. august 2022.

Det er ingen tvil om at FS124 fra Oslo til Bergen den 14. juli 2022 ble forsinket. Ettersom
det ikke gikk offentlig transport etter landing, har Flyr dekket drosje for klager, og det
bekrefter klager i sin korrespondanse med nemnda. Det er heller ingen tvil om at
bagasjen ble forsinket og skadet. Bagasjen ble senere funnet uten bagasjelapp hos
Norwegian, og sendt til klager derfra.

Flyr dekket beløp tilsvarende ny koffert for skaden som har oppstått. Hva gjelder
manglende innhold i kofferten, ser Flyr på det som tyveri, og har anbefalt klager å
politianmelde tapet og søke erstatning hos reiseforsikring. Dette har klager gjort, og
klager opplyser til nemnda at gjenstandene er dekket fullt ut av forsikringen. Flyr antar at
forsikringsselskapet vil søke regress hos Flyr.

Slik Flyr ser det, er alle økonomiske krav dekket fullt ut i denne saken. Klager søker
en ytterlig erstatning for tort og svie for forsinket bagasje. Det finnes ingen definerte
kompensasjonssatser i gjeldende lovverk for denne type saker, og Flyr ser ikke at
selskapet kan dekke noe ytterligere økonomisk utover det selskapet allerede har dekket
gjennom kvitteringer for reelle påløpte kostnader.

Nemnda bemerker

På bakgrunn av sakens opplysninger legger nemnda til grunn at klager har fått dekket de
økonomiske tapene hun har krevd erstattet.

Forbrukerrepresentantene ønsker å bemerke at selskapet ikke synes å ha forholdt seg til
luftfartsloven § 10-18 tredje ledd, om at en passasjer kan gjøre gjeldende sine rettigheter
dersom innskrevet bagasje ikke har kommet frem senest 21 dager etter at den skulle ha
kommet frem. Det vises til at klager krevde erstatning for tapt bagasje etter 24 dager, og
at selskapet ikke etterkom kravet.

Spørsmålet for nemnda er om klager har rett på ulempeerstatning for at hun måtte
bruke tid på å følge opp med selskapet og vente 31 dager på bagasjen sin.

Nemnda har forståelse for at klager er påført ulemper i saken, men finner ikke grunnlag
for et krav om erstatning for ikke-økonomisk tap i denne saken.

Vedtak

Transportklagenemnda anbefaler ikke at klager gis medhold.