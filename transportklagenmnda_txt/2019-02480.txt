Vedtak i Transportklagenemnda
- Kollektivreiser

Sammendrag

Krav om frafall av gebyr ved reise med buss - Billett kjøpt for sent

Dato
11.11.2019

Saksnummer
2019-02480

Tjenesteytere
Ruter

Klager har i det vesentlige anført

Klager reiste med buss fra Nordre Hovin da hun ble ilagt gebyr. Ifølge klager var 57
minutter igjen av billetten da hun ble stoppet i kontroll, noe som beviser at hun kjøpte
billett akkurat i det hun gikk om bord på bussen. Kontrollørene kom om bord på
holdeplassen etter klager. 

Klager krever at Ruter frafaller gebyret.

Tjenesteyterne har i det vesentlige anført
Klager ble 11. mai 2019 ilagt gebyr på bussen fordi hun kjøpte sin billett for sent. Billetten
må være bekreftet og nedtelling må ha startet før man går om bord. Det er ikke adgang
til å sette seg ned eller gjøre andre ting før man velger å betale. 

Klager opplyser at hun reiste fra Nordre Hovin, men der kjørte bussen rett forbi
holdeplassen så det kan ikke stemme. Bussen stoppet heller ikke på holdeplassen før
Nordre Hovin, og Ruter antar derfor at klager har kommet på et stoppested før dette.
Kontrollen på ved Knud Bryns vei, og derfra kjørte bussen kl. 15.50.02. Billetten til klager
ble bekreftet kl. 15.50.01, altså lenge etter påstigning, og etter at kontrollen var startet. 

Ruter finner ikke klagers forklaring troverdig og kan på bakgrunn av dette ikke se noen
grunn til å endre standpunkt i denne saken.

Nemnda bemerker

Klager ble ved kontroll på bussen 11. mai 2019 ilagt gebyr fordi hun hadde kjøpt billett
sent. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Nemnda legger til grunn at kontrollørene kom på bussen ved Knud Bryns vei og at
bussen ifølge Ruteres sanntidslogg gikk derfra kl. 15.50.02.

Klager har opplyst at hun kom på bussen en holdeplass før kontrollørene. Ruter har
opplyst at bussen ikke stoppet på de to foregående holdeplasser og at klager derfor
må ha kommet på ved Vollebekkveien eller tidligere. Dette innebærer at klager kom på
bussen ca tre minutter før kontrollen. 

Klagers billett er registrert kjøpt kl. 15.49.59, dvs. betydelig tid etter ombordstigning. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.