Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.08.2018

Saksnummer
2018-00544

Tjenesteytere
Norwegian

Klager har i det vesentlige anført

Klager reiste med Norwegians flyvning DY183 fra Haugesund (HAU) til Oslo lufthavn (OSL)
15. januar 2018 kl. 09.40, med planlagt ankomsttid kl. 10.35 . Flyvningen ankom ikke
Oslo før kl. 14.45. Dette utgjør en vesentlig forsinkelse, og klager har på denne bakgrunn
fremsatt krav om standardkompensasjon i henhold til EU-forordning 261/2004 på 250
euro. 

Klager anfører at det ikke foreligger ekstraordinære omstendigheter. Et SAS-fly landet
like før, og gjennomførte landingen. Det var heller ikke vesentlige forsinkelser på andre
flyvninger mellom Haugesund og Oslo denne dagen. Videre kunne forsinkelsen, etter
klagers oppfatning, vært unngått dersom Norwegian hadde truffet rimelige tiltak.
Selskapet kunne ha landet på andre flyplasser nærmere Oslo, for eksempel Sandefjord -
Torp (TRF). Her hadde det vært mulig å reise videre til Oslo med tog.

Tjenesteyterne har i det vesentlige anført
Norwegians flyvning DY183 fra Haugesund (HAU) til Oslo lufthavn (OSL) 15. januar 2018
ble forsinket med fem timer og 37 minutter. Forsinkelsen skyldtes sent ankommet
fly som ble forsinket på grunn av avisingskø ved Oslo lufthavn under forrige flyvning.
Forsinkelsen forplantet seg til DY183, og denne flyvningen måtte i tillegg omdirigeres til
Gøteborg på grunn av værforholdene med dårlig sikt og vind. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY183 fra Haugesund (HAU) til Oslo lufthavn (OSL) 15. januar 2018
ble forsinket med fem timer og 37 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen at forutgående flyvning kom for sent inn til
Haugesund på grunn av kø for avising i Oslo. Klagers flyvning ble også omdirigert til
Gøteborg, da det var dårlig sikt og sterk vind i Oslo da flyet skulle lande. Det vises til
fremlagt dokumentasjon. 

Nemnda mener at de ovennevnte forhold utgjør en ekstraordinær omstendighet i
forordningens forstand. Flyvningen måtte omdirigeres til Gøteborg, og klager har anført
at flyet kunne landet på flyplasser nærmere Oslo lufthavn, for eksempel Torp. Nemnda
er av den oppfatning at flyselskapene ikke alltid har anledning til å bli omdirigert til den
nærmeste flyplassen, og flyselskapene må i slike tilfeller forholde seg til de retningslinjer
som gis av Air Traffic Control. 

Nemnda legger derfor til grunn at forsinkelsen ikke kunne vært unngått selv om alle
rimelige tiltak ble truffet. Forsinkelsen gir etter dette ikke rett til standardkompensasjon,
og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.