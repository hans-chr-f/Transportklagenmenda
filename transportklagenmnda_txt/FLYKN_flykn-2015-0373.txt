Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
13.11.2015

Saksnummer
0373/15F

Tjenesteyter
Lufthansa German Airlines

Klager har i det vesentlige anført:

Klager skulle reise fra Oslo til Bristol via Frankfurt den 20. mars 2015 kl. 06:15, for å ta del i
en begravelse. Dagen før avreise kl. 13:20 mottok klager en tekstmelding fra Lufthansa om
at avgangen var kansellert grunnet streik. Klager ringte Lufthansa, men ble brutt flere ganger
grunnet lange køer på linjene.

Klager så ingen annen utvei enn å kjøpe ny billett med annet selskap for å rekke begravelsen.
Hun fant billetter med KLM, men til en svært høy pris så kort tid før avreise.

Lufthansa har tilbudt 300 euro i kompensasjon, men klager krever refusjon av KLM-billetten,
kroner 7 151.

Det vises for øvrig til klagers brev.

Lufthansa har i det vesentlige anført:

LH865 fra Oslo til Frankfurt ble kansellert som følge av streik blant crew, det vises til fremlagt
dokumentasjon. Hendelsen var utenfor Lufthansas kontroll.

Luftfartsselskapenes forpliktelser bør være begrenset eller bortfalle i tilfeller der en hendelse
er forårsaket av ekstraordinære omstendigheter som ikke kunne vært unngått selv om alle
rimelige tiltak var truffet. Slike omstendigheter kan særlig inntreffe i tilfeller med politisk
ustabilitet, værforhold som gjør det umulig å gjennomføre flygingen, sikkerhetsrisiko,
uforutsette mangler ved flysikkerheten og streiker som påvirker driften til det transporterende
selskap.

Lufthansa ønsker av godvilje å tilby klager 300 euro, men kan dessverre ikke imøtekomme
hennes krav utover dette.

Det vises for øvrig til Lufthansas brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemnda legger på bakgrunn av de foreliggende opplysninger til grunn at flygningen
ble kansellert pga. streik blant selskapets piloter. Dette er å anse som en ekstraordinær
omstendighet i forordningens forstand, og nemnda legger til grunn at kanselleringen ikke
kunne vært unngått selv om alle rimelige tiltak var truffet. Kanselleringen gir etter dette ikke
rett til standarderstatning etter EU-forordningen.

Ved kansellering skal passasjeren ha valget mellom refusjon av hele billettprisen eller
omruting snarest mulig, på tilsvarende transportvilkår, til bestemmelsesstedet, jf.
forordningen artikkel 5, jf. artikkel 8. Klager nådde ikke frem til Lufthansa på telefon. Hun
valgte da å bestille billetter på egenhånd med annet selskap. Lufthansa fikk følgelig ikke
anledning til å tilby omruting.

Nemnda er av den oppfatning at klager selv må dekke utgiftene til ny billett, siden hun ikke ga
Lufthansa mulighet til å tilby omruting. Lufthansa må på sin side refundere hele billettprisen
på ubenyttede strekninger dersom dette ikke allerede er gjort.

Lufthansa har tilbudt en goodwill-kompensasjon på 300 euro. Nemnda anbefaler at
kompensasjonen utbetales, dersom dette ikke allerede er gjort.

Vedtak:

Transportklagenemnda-fly finner ikke å kunne anbefale at klager gis medhold i sitt krav
om refusjon av utgifter til nye billetter. Nemnda anbefaler at Lufthansa refunderer hele
billettprisen på ubenyttede Lufthansa-flygninger samt utbetaler den tilbudte kompensasjon
på 300 euro om dette ikke allerede er gjort.

Vedtaket var enstemmig.