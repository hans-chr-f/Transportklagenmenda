Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.01.2013

Saksnummer
526/12F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Barcelona til Oslo den 28. juli 2012 med DY1741. Flyet ble kansellert
grunnet teknisk feil, og klager ble satt opp på et nytt fly som gikk 12 timer senere.

Klager krever standarderstatning i henhold til EU forordning 261/2004, samt refusjon av mat
og drikke i ventetiden.

Det vises for øvrig til klagers brev.

Norwegian har i det vesentlige anført:

DY1741 ble kansellert som følge av teknisk feil, det vises til rapport. Norwegian måtte sende
teknikere fra Norge, og et nytt fly ble sendt til Barcelona for å hente hjem passasjerene.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. Norwegian bekrefter at den
tekniske feilen på denne flyvningen oppstod under drift og utenfor planlagt vedlikehold. I
tillegg til sine egne vedlikeholdsrutiner følger Norwegian alle vedlikeholdsprogram pålagt av
Luftfartstilsynet og flyprodusenten.

I henhold til EU forordningen 261/2004, er flyselskapene unntatt fra videre kompensasjon hvis
årsaken til kanselleringen er ekstraordinære omstendigheter utenfor flyselskapets kontroll
som forhindrer flyvningen.

Norwegian har refundert klagers utlegg i ventetiden, men kan ikke imøtekomme kravet utover
dette.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet problemer med flyets rorsystem.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å
treffe tiltak for å unngå feilen eller kanselleringen. Kanselleringen gir derfor ikke rett til
standarderstatning.

Norwegian plikten i den foreliggende situasjon å tilby mat og drikke som står i rimelig forhold
til ventetiden. Det synes enighet om at klagerne hadde utgifter ut over det som ble dekket av
matkupongene. Nemnda anbefaler at Norwegian erstatter dokumenterte utgifter, alternativt
200 kroner dersom klager ikke har tatt vare på kvitteringer.

Vedtak:

Transportklagenemnda - fly finner ikke å kunne anbefale at klager gis medhold i kravet om
standarderstatning. Nemnda anbefaler at Norwegian erstatter klagers dokumenterte utgifter
til mat, alternativt kr 200 dersom klager ikke har tatt vare på kvitteringer.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Janne G. Soløy, Widerøes Flyveselskap AS

Olav Grøttland, SAS