Vedtak i Pakkereisenemnda

Sammendrag

Krav om prisavslag grunnet uferdig hotell.

Dato
21.04.2017

Saksnummer
2017-00166

Tjenesteytere
Apollo Reiser AS

Klager har i det vesentlige anført

Klager bestilte reise for 2 voksne og 2 barn med innkvartering i et dobbeltrom på Viva
Wyndham Tangerine, Puerto Plata, Den Dominikanske Republikk, i perioden 18.12.2016 -
02.01.2017. Totalpris kr. 73.872.

Rommet klager fikk tildelt var enkelt. Det luktet maling og klager fikk hodepine. Døra til
toalettet kunne ikke lukkes, det var ikke internett i lobbyen. Vannet i springen var gult
og til tider manglet det vann. Begge barna fikk magesyke. Det var arbeidere over hele
hotellet, støy fra drilling og boring. 

Klager følte seg lurt av Apollo siden de måtte være klar over at hotellet ikke ble klart før
klagers ankomst. Klager snakket med andre gjester på flyet som hadde fulgt med på
Facebook og forstått at hotellet ikke ville være klart selv om Apollo hadde lovet at det
skulle bli ferdig til den 18.12.2016. Disse kundene hadde fått byttet hotell før avreise.  

Klager ønsket å bytte hotell dagen etter ankomst, men det var fullt overalt. Først etter 4
dager fikk de tilbud om å flytte til et annet hotell. 

Klager krever et prisavslag på 50% av reisens pris.

Det vises for øvrig til korrespondanse fra klager.

Tjenesteyterne har i det vesentlige anført
Hotel Viva Wyndham Tangerine har vært under oppussing sommer/høst 2016. Apollo
har vært i kontinuerlig kontakt med hotellet for å få bekreftet hvordan arbeidet gikk, og
dato for åpning. Det ble så sent som 09.12.2016 bekreftet fra hotellet at det ville åpne
18.12.2016. Dessverre viste det seg at ikke alt var klart til ankomst 18.12.2016. 

Med de forsikringer Apollo hadde fått, var de i god tro at forholdene lå til rette for at de
kunne benytte hotellet 18.12.2016 . Apollo er enig med klager i at forholdene ikke var
tilfredsstillende, selv om det etter Apollos personales oppfatning ikke var forhold av en
slik karakter at det ikke var mulig å bo der. I reiselederrapporten fremgår det at klagene
gjaldt manglende minibar  luftkondisjonering som ikke fungerte, men som ble ordnet
neste dag, lukt på rommet, ikke tilgjengelig tennisbane og treningsrom.

Klager ble flyttet til Hotel Sunscape Puerto Plata Dominican Republic 23.12.2016. Apollo
anfører at Sunscape har en høyere klassifisering enn Viva Wyndham Tangerine.

Apollo har refundert 25% av kostnaden for de dagene klager bodde på Hotel Viva
Wyndham Tangerine, kr. 8.000.

Det vises for øvrig til korrespondanse fra Apollo Reiser AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Partene i saken er enige om at klagerne ikke fikk det de var forespeilet, nemlig værelse
på et nyrenovert hotell hvor de kunne feire jule- og nyttårshelgen.  Hotellet var, etter
vedlagte bilder i en tilsvarende sak å dømme, en byggeplass da gjestene ankom.  De
bodde i slike omgivelser til 23. desember, da de fikk flytte til et annet og mye større hotell
enn det de i utgangspunktet hadde bestilt.  

Spørsmålet i saken hvilket prisavslag manglene skal føre til.

Klageren har anført at rommet luktet maling slik at hun fikk hodepine. Døra til toalettet
kunne ikke lukkes, det var ikke internett i lobbyen. Vannet i springen var gult og til tider
manglet det vann. Begge barna fikk magesyke. Det var arbeidere over hele hotellet, støy
fra drilling og boring. 

Klageren følte seg lurt av Apollo siden arrangøren måtte være klar over at hotellet ikke
ble klart før gjestenes ankomst. Klageren snakket med andre gjester på flyet som hadde
fulgt med på Facebook og forstått at hotellet ikke ville være klart selv om Apollo hadde
lovet at det skulle bli ferdig til den 18.desember 2016. Disse kundene hadde fått byttet
hotell før avreise.  

Apollo anfører på sin side at de var i god tro.  De var sikre på at hotellet ville være ferdig
renovert til 18. desember 2016.

Nemnda tar ikke stilling til hva som er riktig i forhold til arrangørens kunnskap.  Det er
uansett arrangørens ansvar å sørge for at gjestene får kontraktsmessig oppfyllelse.  Det
fikk  ikke gjestene i dette tilfellet.

I løpet av de dagene klagerne bodde på det uferdige hotellet opplevde de store
utfordringer med pågående arbeid, malinglukt, etc. etc. Slike endringer og skuffelser
gir etter nemndas syn lite feriefølelse, slik at ferien sett i dette lys delvis ble forfeilet. At
barna også fikk magebesvær gjorde ikke situasjonen enklere, selv om nemnda ikke kan
se at det er noe som kan lastes arrangøren.  Nemnda bemerker at det er lite samsvar
mellom loggen fra stedet og den opplevelsen både disse og andre gjester har formidlet.

Nemnda anbefaler etter en samlet vurdering at klagerne gis et  prisavslag på 50% av
reisens pris. Prisen er oppgitt til kr. 73.872.

Vedtak

Pakkereisenemnda anbefaler at klageren får refundert 50% av reisens pris, avrundet til
kr. 37.000.