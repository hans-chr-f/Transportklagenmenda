Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
04.09.2013

Saksnummer
606/12F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Aten til Oslo den 26. august 2012 med DY1885.

Underveis måtte flyet mellomlande i Budapest grunnet teknisk problemer. Klager ankom Oslo
nesten 12 timer forsinket.

Klager krever standarderstatning i henhold til EU forordning 261/2004, samt erstatning for
tapt arbeidsfortjeneste.

Norwegian har i det vesentlige anført:

DY1885 ble først forsinket 2 t 10 min fra Aten grunnet teknisk feil. Underveis til Oslo ble det
oppdaget en ny teknisk feil som gjorde at flyet måtte lande i Budapest for utbedring. Det vises
til tekniske rapporter.

Det ble sendt en ny maskin til Budapest for å hente hjem passasjerene, da utbedring av feilen
ville ta tid.

I tillegg til sine egne følger Norwegian alle vedlikeholdsprogram pålagt av Luftfartstilsynet og
flyprodusenten.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. Norwegian kan bekrefte at
det tekniske problemet oppstod under drift og utenfor planlagt vedlikehold.

Norwegian vurderer det slik at årsaken til hendelsen var ekstraordinær og utenfor selskapets
kontroll. I henhold til EU-forordning 261/2004 er flyselskapet fratatt plikt til utbetaling av
standarderstatning dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Norwegian beklager hendelsen men kan dessverre ikke imøtekomme krav om
standarderstatning.

Nemnda bemerker:

Nemnda legger på bakgrunn av de foreliggende opplysninger til grunn at klager kom om lag
12 timer forsinket til Oslo.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 [C-402/07] og i sak Nelson m.fl. av 23. oktober 2012 [C-581/10].

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet feil på flyets airconditionsystem.

Saken er forelagt Luftfartstilsynets tekniske avdeling som ikke har noen bemerkninger til
flyselskapets beskrivelse av den tekniske feilen eller den fremlagte dokumentasjonen.

Nemnda legger på bakgrunn av de foreliggende opplysninger til grunn at feilen først oppsto
i Athen. Feilen oppsto uten forvarsel til tross for at rutinemessig teknisk vedlikehold var
gjennomført. Feilen ble utbedret slik at flyet fikk tillatelse til å fly til Oslo. Undervis oppstod det
problemer med airconditionanlegget på nytt, og flyet måtte gå ned i Budapest.

Nemnda kan ikke se at det foreligger grunnlag for å kritisere/laste Norwegian for mangelfull
utbedring av problemet i Athen. I den foreliggende situasjon var det etter nemndas vurdering
ikke praktisk mulig å treffe tiltak for å unngå forsinkelsen. Forsinkelsen gir derfor ikke rett til
standarderstatning etter EU-forordningen.

Klager kom forsinket til Oslo, og ble påført en dags tapt arbeidsfortjeneste. Norwegian er i
henhold til luftfartsloven § 10-20 Montrealkonvensjonen artikkel 19 ansvarlig for tap som følge
av forsinkelse, med mindre selskapet godtgjør at det har tatt alle forholdsregler som med
rimelighet kan kreves for å unngå tapet, eller dette ikke har vært mulig for dem.

Nemnda er av den oppfatning at Norwegian i dette tilfellet ikke hadde mulighet til å
unngå forsinkelsen. Forsinkelsen gir således ikke rett til erstatning etter luftfartsloven/
Montrealkonvensjonen.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.