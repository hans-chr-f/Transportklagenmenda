Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
28.04.2014

Saksnummer
1014/13F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til New York den 22. oktober kl. 18:00 med DY7001. Flyet ble over
tre timer forsinket grunnet teknisk feil.

Klager mener årsaken til den tekniske feilen ikke kan anses å være ekstraordinære
omstendigheter, og at en hendelse som skjer på bakken 24 timer før avgang er innenfor
flyselskapets kontroll.

Klager stiller seg kritisk til at han ikke ble informert om forsinkelsen før han sjekket inn den 22.
oktober, til tross for at selskapet da hadde vært klar over forsinkelsen i mer enn et døgn.

Klager krever 600 euro i standarderstatning.

Det vises for øvrig til klagers brev.

Norwegian har i det vesentlige anført:

DY7001 ble forsinket 3 t 23 min grunnet teknisk feil på en tidligere avgang, DY7201 Oslo -
Bangkok 21. oktober. Det vises til fremlagt teknisk rapport. Hendelsen var utenfor Norwegians
kontroll.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen.

I henhold til EU-kommisjonens retningslinjer er skade på flyet påført av en tredjepart å anse
som en ekstraordinær omstendighet.

Norwegian kan på grunnlag av ovennevnte ikke imøtekomme klagers krav.

Det vises for øvrig til Norwegians brev.

Nemnda bemerker:

Flygningen fra Bangkok til Oslo ble forsinket med 3 timer og 51 minutter som følge av en
skade påført flyet av Norwegians handlingagent.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Norwegian har under bl.a. henvisning til retningslinjer utarbeidet av EU-kommisjonen anført
at skade påført av en tredjeperson er en ekstraordinær omstendighet. Nemnda bemerker
til dette at dokumentet ikke er utarbeidet av EU-kommisjonen, men av klagenemndene
i EU. Etter klage til den europeiske Ombudsmann, ble det i november 2013 presisert at
dokumentet ikke er retningslinjer men utkast til liste over ekstraordinære omstendigheter. Det
fremkommer av EU-kommisjonens hjemmeside at listen ikke er godkjent av EU-kommisjonen
og at den ikke på noen måte kan tas som uttrykk for EU-kommisjonens syn.

Nemnda er av den oppfatning at Norwegians handlingagent ikke er å anse som en tredje-part.
Nemnda viser til at handlingagenten har inngått avtale med Norwegian om å gjøre nærmere
avgrensede oppgaver for Norwegian.

Det foreligger ingen opplysninger om skaden og årsakene til denne. Nemnda har ved
den videre vurdering av saken delt seg i et flertall og et mindretall. Flertallet, lederen
og forbrukernes representanter, er av den oppfatning at Norwegian ikke har godtgjort
at innstillingen skyldtes en ekstraordinær omstendighet som ikke kunne vært unngått
selv om alle rimelige tiltak var truffet.

Flertallet er videre av den oppfatning at Norwegian heller ikke har godtgjort at en forsinkelse
på mer enn tre timer til klages bestemmelsessted, New York, ikke kunne unngås selv om alle
rimelige tiltak var truffet. Flertallet viser til at hendelsen skjedde ett døgn tidligere.

Kanselleringen gir følgelig rett til en standarderstatning på 300 euro, jf. forordningen
artikkel 7 nr. 1 bokstav c, jf. artikkel 7 nr. 2 bokstav c. (Standarderstatningen er 600 euro ved
flygninger på over 3 500 kilometer. Flyselskapet kan redusere erstatningen med 50 % dersom
forsinkelsen er på under fire timer).

Mindretallet, flyselskapenes representanter, finner det mest sannsynlig at Norwegian
har tatt alle rimelige forhåndsregler for å unngå at fly blir skadet på bakken, og at
skaden og påfølgende innstilling ikke gir rett til standarderstatning. Operatører av
bakkeutstyr må ha trening og tester på det utstyr de betjener. Det er allikevel ikke
mulig å sikre seg 100 % mot at mennesker begår feil under bruk av bakkeutstyr, hvor
en svært liten feilmanøver kan medføre skade som gjør at flyet må tas ut av drift.

På bakgrunn av flertallets vurdering traff nemnda slikt

Vedtak:

Transportklagenemnda - fly anbefaler at klager gis en standarderstatning på 300 euro.