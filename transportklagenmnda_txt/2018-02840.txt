Vedtak i Transportklagenemnda
- Kollektivreiser

Sammendrag

Fikk ikke vist billett ved kontroll pga. mobilskjerm låste seg

Dato
13.11.2018

Saksnummer
2018-02840

Tjenesteytere
Ruter

Klager har i det vesentlige anført

Klager ble ilagt gebyr på trikken fordi mobilen hadde låst seg. 

Klager forsøkte å forklare situasjonen til kontrolløren, men fikk ingen forståelse. Klager
fikk heller ikke mulighet til å betale gebyret på stedet, noe som medførte at han fikk et
gebyr på 1150 kroner og ikke 950 kroner. 

Klager ber derfor om at Ruter frafaller gebyret. Subsidiært ønsker klager å betale 950
kroner i gebyr, da han ikke ble gitt muligheten til å betale på stedet.

Tjenesteyterne har i det vesentlige anført
Klager ble ilagt gebyr på trikken 18. august 2018 fordi han ikke kunne fremvise gyldig
billett. 

Alle Ruters billetter er upersonlig og må kunne fremlegges ved forespørsel. Ruter har
ingen ordning med at billetter kan fremlegges i ettertid. Billettene er ikke knyttet opp
mot personalia eller telefonnummer. 

Dette er det tredje gebyret klager er blitt ilagt i år. Det ene gebyret som klager ble ilagt i
juli, fikk han frafalt i kontrollen mot en advarsel. Ruter mener derfor klager var klar over
risikoen ved å reise uten kunne vise gyldig billett. 

At klager ikke fikk tilbud om å betale på stedet er en opplysning han kommer med når
han henvender seg til nemnda. Dette er ikke nevnt til Ruter tidligere. Ruter finner det
ikke troverdig at han ikke fikk tilbud om å betale gebyret på stedet, da Ruter i hovedsak
foretrekker denne løsningen. Kontrollørene har derfor instruks om at dette alltid skal
tilbys som en løsning. 

Ruter kan på overnevnte bakgrunn ikke se noen grunn til å endre standpunkt i denne
saken.

Nemnda bemerker

Klager ble ved kontroll på trikken 18. august 2018 ilagt gebyr fordi han ikke kunne
fremvise noen billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hevder han ikke fikk vist billett fordi mobilen var låst. 

Nemnda bemerker at den reisende selv har ansvar for at billetten kan vises frem ved
kontroll; derunder at telefonen fungerer. Vilkårene for å ilegge gebyr var således til
stede. 

Nemnda kan ikke se at det er grunnlag for å anbefale at gebyret frafalles, 

Nemnda finner heller ikke grunnlag for å anbefale at gebyret justeres til 950 kroner. Det
er ikke tilstrekkelig sannsynliggjort at klager ble gjort oppmerksom på muligheten for
redusert gebyr og at han da ville ha betalt gebyret på stedet.

Vedtak

Transportklagenemnda Kollektiv finner ikke å kunne anbefale at klager gis medhold.