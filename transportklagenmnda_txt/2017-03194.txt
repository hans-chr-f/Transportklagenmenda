Vedtak i Transportklagenemnda - Fly

Sammendrag

Krav om standardkompensasjon og refusjon av utgifter ved kansellering. 

Dato
06.11.2018

Saksnummer
2017-03194

Tjenesteytere
Wizz Air

Klager har i det vesentlige anført

Klager skulle reise med Wizz Airs flyvning W61516 fra Sandefjord - Torp (TRF) til
Warszawa (WAW) 26. februar 2017 kl. 14.15. Flyvningen ble kansellert etter at klager
hadde passert sikkerhetskontrollen, og flyselskapets representant på Torp informerte
klager om at reisefølget var booket om til ny flyvning til Gdansk neste dag kl. 08.05. Om
natten 27. februar mottok klager en telefon fra Wizz Air, hvor han ble informert om at de
likevel ikke kunne reise med flyvningen til Gdansk 27. februar. Han ble tilbudt reise 2. og
3. mars, men disse alternativene var uaktuelle for klager, da de reisende skulle på jobb
og skole. Han ble til slutt tilbudt flyvning til Poznan 28. februar etter kl. 16.00, selv om
klagers opprinnelige destinasjon var Warszawa. 

På bakgrunn av det ovennevnte har klager fremsatt følgende krav: 
- Standardkompensasjon i henhold til EU-forordning 261/2004 på 250 euro pr. person,
totalt 1 000 euro. 
- Refusjon av kostnader til transport til og fra flyplassen, 600 polske zloty. 
- Refusjon av kostnader til klær til barna og mat under oppholdet, 900 polske zloty. 
- Refusjon av kostnader til togbilletter fra Poznan til Warszawa, 369 polske zloty.
- Refusjon av kostnader til telefonsamtaler og internett, 350 polske zloty. 
- Refusjon av setereservasjonskostnader, 154 polske zloty. 
- Refusjon av kostnader til større koffert, 246 polske zloty. 
- Kompensasjon for håndvask av klær, tørking av klær på hotellet, kostnader for ekstra
ferie, fravær fra trening 28. februar og avlysning av planlagte forelesning for barna, totalt
1 200 polske zloty. 

Klagers totale krav beløper seg til 1 000 euro og 3 819 polske zloty.

Tjenesteyterne har i det vesentlige anført

Wizz Airs flyvning W61516 fra Sandefjord - Torp til Warszawa 26. februar 2017 ble
kansellert som følge av værforholdene ved Sandefjord - Torp denne dagen. Det var lav
sikt som følge av såkalt "freezing fog", som gjorde flyvningen umulig å gjennomføre.
Selskapet viser til fremlagt dokumentasjon. 

Wizz Air har tilbudt klager kompensasjon for transportutgifter til 90 euro. 

Selskapet anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Wizz Airs flyvning W61516 fra Sandefjord - Torp til Warszawa 26. februar 2017 ble
kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå kanselleringen. 

I dette tilfellet skyldtes forsinkelsen såkalt "freezing fog" og lav sikt ved Sandefjord - Torp.
Det vises til fremlagt dokumentasjon. Nemnda er av den oppfatning at de ovennevnte
værforhold må anses som en ekstraordinær omstendighet i forordningens forstand. 

Nemnda legger til grunn at klager etter å ha møtt opp på flyplassen fikk beskjed
om kanselleringen av den opprinnelige flygningen og ble informert av flyselskapets
representant om at han var booket om til ny avreise påfølgende dag. Samme natt fikk
han en telefon hvor det ble opplyst at de ikke kunne reise med omrutingstilbudet som
avtalt.
Flyselskapet har ikke imøtegått klagers anførsler. En slik avlysning av et omrutingstilbud
gir i utgangspunktet klager rett til standardkompensasjon. Flyselskapet har ikke
begrunnet hvorfor omrutingstilbudet ble trukket tilbake, og selskapet har dermed ikke
godtgjort at årsaken til kanselleringen/ruteendringen var ekstraordinære omstendigheter
som ikke kunne vært unngått selv om alle rimelige tiltak var truffet. 
Klager har på denne bakgrunn rett til standardkompensasjon i henhold til EU-forordning
261/2004 på 250 euro pr. person, totalt 1 000 euro for fire passasjerer. 

Klager ble til slutt tilbudt omruting til Poznan ettermiddag/kveld 28. februar. Etter
nemndas syn plikter Wizz Air å dekke klagers utgifter til  togbilletter fra Poznan til

Warszawa til 369 zloty. Videre har klager krav på refusjon av utgifter til mat, transport og
kostnader samt telefonsamtaler, jf. forordningens artikkel 9 om forpleining. Nemnda har
kommet til at kr 1544 tilsammen kan kreves dekket.
Klager har fremlagt kvitteringer som gjelder innkjøp foretatt før hjemreisen.
Kvitteringene er datert 23. og 24. februar og gjelder tilsammen kr 751. Videre har klager
krevet dekning av utgifter til klær, kosttilskudd, alkohol, grønn te med videre. Disse
postene er ikke dekningsmessige.

Klagers øvrige krav finner nemnda ikke kan kreves dekket.

Vedtak

Transportklagenemnda - fly anbefaler at Wizz Air utbetaler til klager en kompensasjon på
1 000 euro, samt kr 1544.