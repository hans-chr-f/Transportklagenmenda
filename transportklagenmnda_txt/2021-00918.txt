Vedtak i Transportklagenemnda - Fly

Sammendrag

Krav om refusjon av billetter. Kansellering.

Dato
15.12.2021

Saksnummer
2021-00918

Tjenesteytere
TAP Air Portugal
SAS

Klager har i det vesentlige anført

Klager med reisefølge skulle reise med SAS fra Sola (SVG) til København, og videre med
TAP Air Portugal til Lisboa (LIS) den 16. juni 2021. Den 15. juni ble flyvningen kansellert og
klager har fremsatt krav om full refusjon av billettene til totalt 3 450 kroner.

Tjenesteyterne har i det vesentlige anført
I denne saken er både SAS og TAP Air Portugal innklaget tjenesteyter. 

SAS har gitt følgende tilsvar til nemnda: 
Klagers booking ble gjort direkte hos TAP og billett ble ustedt på TAP-dokument. På
grunn av kansellert flyvning kan klager få sine billetter refundert av TAP. SK1875 ble
innstilt mer enn to uker før avreise og SAS sendte beskjed til TAP om endringen. Det er
eier av bookingen som har informasjonsplikt ovenfor passasjeren når endringer oppstår.
SAS mener derfor at dette må være en sak mellom klager og flyselskapet TAP. 

TAP Air Portugal har gitt følgende tilsvar til nemnda: 
Som det fremgår av vedlagt dokumentasjon var den kansellerte flyvningen operert av
SAS. TAP har derfor anbefalt klager å fremsette kravet til SAS. 

Det var ingen hendelser registrert på flyvning operert av TAP Air Portugal, og den
flyvningen ble derfor gjennomført som en frivillig refusjon. Situasjonen tatt i betraktning
har flyselskapet likevel besluttet å kontakte avdeling for utbetaling for å be om full
refusjon som følge av IROP (et annet selskap).

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7, eller
med mindre flyselskapet har informert om kanselleringen minst to uker før planlagt
avgangstid. 

I dette tilfellet ble flyvningen SK1875 kansellert. Klager fikk beskjed om at flyvningen var
kansellert dagen før avreise, uten at årsak til kansellering er dokumentert. Klager har
følgelig krav på standarderstatning på 400 euro. 

Det er SAS som må godtgjøre at klager fikk beskjed om kanselleringen mer enn to uker
før avreise. Dette er ikke godtgjort. SAS må eventuelt kreve regress fra TAP dersom de
mener å ha krav på det. 

Det er i utgangspunktet det  transporterende flyselskapet som er ansvarlig for
refusjonen. I dette konkrete tilfellet har imidlertid TAP Air Portugal opplyst at de skal
refundere det gjenstående  beløpet av den fulle billettprisen. 

Nemnda anbefaler etter dette at TAP Air Portugal refunderer klagers gjenstående beløp
av totalt 3 450 kroner.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS utbetaler 400 euro i standarderstatning til
klager, samt at TAP Air Portugal refunderer det gjenstående beløp av totalt 3 450 kroner
direkte til klager.