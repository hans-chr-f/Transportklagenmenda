Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.11.2022

Saksnummer
2022-00600

Tjenesteytere
Finnair
Nordic Regional Airlines Oy
Qatar Airways

Klager har i det vesentlige anført

Klager (to personer) skulle reise fra Oslo til Delhi via Helsinki den 29. desember 2021 på
følgende reiserute:

AY916 29DEC OSLHEL 1715 1935 (Operert av NORRA - Nordic Regional Airlines)
AY121 29DEC HELDEL 2020 0620+1

AY916 ble forsinket slik at klager mistet sin videreforbindelse. Han ble booket om via
Doha på følgende reiserute:

QR302 30DEC HEL DOH 16.30-23.25
QR582 31DEC DOH DEL 00.10-06.15

Klager måtte imidlertid gjennomgå nye covid-19 tester ved Helsinki flyplass før han fikk
reise, dette til tross for at Finnair hadde opplyst om at nye tester ikke var nødvendig. 

Klager ankom endelig bestemmelsessted 25 timer forsinket og krever standarderstatning
600 euro per person i henhold til EU-forordning 261/2004.

Tjenesteyterne har i det vesentlige anført
Finnair har i det vesentlige uttalt:

AY916 ble operert av NORRA, og klager bes henvende seg til opererende flyselskap. 

NORRA - Nordic Regional Airlines - har i det vesentlige uttalt:  

AY916 29DEC OSLHEL 1715 1935      - forsinket 2 timer og 43 minutter
AY121 29DEC HELDEL 2020 0620+1 - mistet videreforbindelse

Klager ble booket om og ankom Delhi den 2. januar med AY121.

AY916 den 29. desember ble forsinket grunnet dårlige værforhold (snøvær og dårlig
sikt), slik at klager mistet sin videreforbindelse. Da det ikke går daglige direkteflyvninger
fra Helsinki til Delhi, ble klager booket om via Doha med Qatar Airways. Hendelsen er
ikke kompensasjonsberettiget i henhold til EU-forordning 261/2004, da forsinkelsen var
forårsaket av ekstraordinære omstendigheter utenfor flyselskapets kontroll.  

Qatar Airways har ikke avgitt uttalelse til nemnda angående saken.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Flyselskapet Nordic Regional Airlines har uttalt at forsinkelsen fra Gardermoen skyldtes
sent innkommet fly fra Helsinki grunnet dårlige værforhold; stengte rullebaner, dårlig
sikt og køer ved de-icing ved flyplassen i Helsinki. Uttalelsen er underbygget med logger
og rapporter. Nemnda kan basert på ovenstående ikke anbefale at klager gis rett til
standarderstatning i henhold til EU-forordning 261/2004 for forsinkelsen av AY916 den
29. desember 2021.

Vedtak

Transportklagenemnda kan ikke anbefale at klager gis medhold.