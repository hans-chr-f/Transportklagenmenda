Vedtak i Transportklagenemnda - Fly

Sammendrag

Krav om standardkompensasjon ved kansellering.
Værforhold, personale nådde grensen for lovlig arbeidstid.

Dato
26.11.2019

Saksnummer
2018-04500

Tjenesteytere
Lufthansa German Airlines

Klager har i det vesentlige anført

Klager skulle reise med Lufthansas flyvning LH865 fra Oslo lufthavn (OSL) til Frankfurt
(FRA) 26. august 2017 kl. 06.00. Derfra hadde de to passasjerene videreforbindelse til San
Francisco (SFO) kl. 10.30. Planlagt ankomst var kl. 12.55 lokal tid. 

Natt til 26. august mottok klager en tekstmelding fra Lufthansa med informasjon om at
LH865 var kansellert, og at de ble booket om til ny flyvning fra Oslo om ettermiddagen.
De to passasjerene ble omrutet hele veien til San Francisco, og ankom cirka kl. 20.00
lokal tid. 

Som følge av kanselleringen har klager fremsatt krav om standardkompensasjon i
henhold til EU-forordning 261/2004 på 600 euro pr. person, totalt 1 200 euro for to
passasjerer .

Tjenesteyterne har i det vesentlige anført
Lufthansas flyvning LH865 fra Oslo til Frankfurt 26. august 2017 ble kansellert.
Kanselleringen skyldtes at personalet nådde grensen for lovlig arbeidstid. Innkommende
flyvning, LH864, var ikke mulig å erstatte som følge av forsinkelser grunnet værforhold i
Frankfurt 25. august. Det vises i denne forbindelse til fremlagt dokumentasjon. 

Lufthansa har anført at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Lufthansa
har videre vist til at det hverken er mulig eller økonomisk forsvarlig å ha reservefly- og
personale ved enhver destinasjon. Selskapet har på dette grunnlag avvist klagers krav
om standardkompensasjon.

Nemnda bemerker

Lufthansas flyvning LH865 fra Oslo til Frankfurt 26. august 2017 ble kansellert.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Kanselleringen skyldtes etter det opplyste at Lufthansa ikke hadde personale til å betjene
klagers flyvning, da kabinpersonalet hadde nådd grensen for lovlig arbeidstid. LH864,
flyvningen som skulle til Oslo kvelden før, ble også kansellert av samme årsak. 

Lufthansa har i denne forbindelse vist til værforholdene i Frankfurt 25. august 2017. Det
var tordenvær, og det ble innført restriksjoner ved flyplassen. Enkelte flyvninger ble også
omdirigert til nærliggende flyplasser. Det vises til fremlagt dokumentasjon. 

Nemnda mener at værforholdene 25. august som førte til at kabinpersonalet "gikk ut på
tid" slik at flyvningen måtte kanselleres, må anses som ekstraordinære forhold som ikke
kunne vært unngått til tross for at alle rimelige tiltak ble truffet.  De to passasjerene ble
booket om samme dag, og ankom sin endelige destinasjon cirka syv timer forsinket, noe
som må anses som et akseptabelt omrutingstilbud. 

Kanselleringen gir etter dette ikke rett til standarderstatning, og nemnda anbefaler ikke
at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.