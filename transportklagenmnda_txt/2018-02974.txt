Vedtak i Transportklagenemnda - Fly

Sammendrag

Krav om standarderstatning grunnet feil ved bestilling av reise.

Dato
10.09.2019

Saksnummer
2018-02974

Tjenesteytere
TAP Air Portugal

Klager har i det vesentlige anført

Klager bestilte i januar 2018 en reise fra Oslo til Ponta Delgada på Azorene via Lisboa den
5. juli 2018. Hun betalte reisen med et reisegavekort hun mottok fra TAP Air Portugal i
2017. Fordi hun skulle betale med reisegavekortet kunne hun ikke bestille reisen online,
men per telefon til flyselskapet. Hun mottok deretter reisebekreftelse per epost. 

Klager hadde etter kjøpet 391,55 euro til gode på gavekortet som hun fikk bekreftet per
epost den 20. januar 2018.

Da klager skulle sjekke inn på Gardermoen avreisedagen var hennes reservasjon
kansellert grunnet en feil gjort av TAP Air Portugal. Hun fikk beskjed av flyselskapet om å
ordne nye billetter selv da TAP Air Portugal ikke hadde ledige seter de neste dagene.

Klager kjøpte nye billetter med andre flyselskap; Oslo - Lisboa via Stockholm med
Norwegian, kroner 6 431, og Lisboa - Ponta Delgada med Sata Airlines, kroner 1 098. 

Klager ankom Ponta Delgada først den 7. juli. 

Klager krever standarderstatning 600 euro i henhold til EU-forordning 261/2004, samt
refusjon av utgifter til nye flybilletter, tilsammen kroner 7 529. Videre krever klager at
beløpet hun har til gode på reisegavekortet på 391,55 euro blir utbetalt, eller at fristen
for bruk av det resterende beløpet blir forlenget.

Tjenesteyterne har i det vesentlige anført
TAP Air Portugal har ikke avgitt uttalelse til klager eller til nemnda.

Nemnda bemerker

Flyselskapet TAP Air Portugal har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

Etter EU-forordning 261/2004 skal flyselskapet gi passasjerer som nektes ombordstigning
mot sin vilje, jf artikkel 4, standarderstatning i samsvar med artikkel 7, tilbud om refusjon
av flybillettprisen eller omruting snarest mulig til bestemmelsesstedet, jf artikkel 8, og
nødvendig hotellinnkvartering, jf artikkel 9. Standarderstatningen er ment å kompensere
for både økonomisk og ikke-økonomisk skade. 

Klager møtte opp til avgangen i tide, men ble nektet ombordstigning mot sin vilje på
grunn av feil i flyselskapets systemer. Klager har da krav på standarderstatning. 

Klager hadde gjennomgående billett  fra Oslo til Ponta Delgada. Siden avstanden mellom
Oslo og Ponta Delgada, målt etter storsirkelmetoden, er mer enn 1 500 kilometer, jf
artikkel 7 nr 1 og 4, EU-domstolens dom av 07.09.2017 i saken Bossen med flere mot
Brüssels Airlines (C-559/16) og gcmap.com, utgjør erstatningen 400 euro.

Klager har i tillegg krav på refusjon av nye billetter, NOK 7529.

Klager krever klager at beløpet hun har til gode på reisegavekortet på 391,55 euro
blir utbetalt, eller at fristen for bruk av det resterende beløpet blir forlenget. Nemnda
behandler spørsmål som faller innenfor luftfartslovgivningens virkeområde. Vilkårene for
gavekort ligger følgelig utenfor nemndas kompetanse og  behandles ikke.

Vedtak

Transportklagenemnda-fly anbefaler at TAP Air Portugal utbetaler 400 euro til klager med
tillegg av NOK 7529 for nye billetter.