Vedtak i Transportklagenemnda - Fly

Sammendrag

Krav om refusjon av utgifter grunnet forsinket bagasje.

Dato
09.10.2018

Saksnummer
2018-00016

Tjenesteytere
SAS

Klager har i det vesentlige anført

Klager reiste fra Stavanger til Tromsø via Trondheim den 8. desember 2017 med
SK4164 og SK4566. Han hadde retur den 11. desember og formålet med reisen var et
bursdagsselskap Klagers bagasje ble forsinket og kom ikke til rette før sent søndag 10.
desember. 

Klager gjorde nødvendige innkjøp for tilsammen kroner 6 173. Det var vinter og han
skulle i selskap. Klager har lagt frem kvitteringer på noe klær, sko og toalettartikler.
Klager lot være å kjøpe ny bukse til dagen etter og gikk heller i sin skitne bukse fra
flyturen. Han lot også være å kjøpe deodorant og parfyme og mener han derfor har spart
selskapet fra å refundere disse utgiftene.   

SAS har refundert kroner 5 000 av klagers utgifter, klager krever at restbeløpet på kroner
1 173 også refunderes. 

Det vises for øvrig til klagers brev.

Tjenesteyterne har i det vesentlige anført
Klagers bagasje ble forsinket og kom ikke til rette før søndag 10. desember. 

Klærne som klager har kjøpt beholdes av klager, SAS mener derfor det ikke er rimelig at
SAS dekker hele beløpet. Dersom dette ville vært tilfellet ville passasjeren i prinsippet
tjene på at bagasjen blir borte. 

SAS anerkjenner midlertidig ansvaret ved forsinket bagasje og finner det rimelig at klager
får dekket kroner 5 000 tilsvarende 81 % av den totale kjøpesummen.

SAS opprettholder med dette sitt standpunkt om at ytterligere erstatning i denne saken
ikke kan pålegges flyselskapet.

Nemnda bemerker

Flyselskapet er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinket bagasje. 

I dette tilfellet var bagasjen to dager forsinket. Klager skulle i selskap før bagasjen var
kommet til rette og måtte skaffe klær som passet. Utlegg til klær og toalettartikler, vil
vanligvis bli erstattet. 

Nemnda finner ikke at klagers innkjøp var urimelig dyre og kan ikke være enig med
selskapet i at erstatningen skal avkortes fordi klager får beholde klærne. Det må legges
til grunn at dette er klær klager ikke trengte og ikke ville kjøpt om bagasjen var kommet
frem i rett tid.

SAS har refundert kroner 5 000 av klagers utgifter, og nemndas flertall - leder og
forbrukerrepresentantene - anbefaler at restbeløpet på kroner 1 173 også refunderes.
Mindretallet - bransjerepresentantene - er av en annen oppfatning:
Mens bagasjen er forsinket har passasjeren rett til å foreta nødvendige innkjøp opp til
Montrealkonvensjonens maks beløp. Såfremt bagasjen kommer til rette, representerer
det nyinnkjøpte tøy imidlertid en berikelse på bekostning av SAS, som SAS ikke har plikt
til å erstatte i sin helhet. 

Vedtaket er fattet med den dissens som fremgår over.

Vedtak

Transportklagenemnda - fly anbefaler at klager gis medhold.