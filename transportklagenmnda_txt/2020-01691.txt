Vedtak i Transportklagenemnda - Fly

Sammendrag

Krav om standarderstatning og refusjon av utgifter til mat som følge av kansellering.

Dato
11.05.2021

Saksnummer
2020-01691

Tjenesteytere
Widerøe

Klager har i det vesentlige anført

Klager skulle reise med WF282 fra Bergen til Billund 28. februar 2020 med avgangstid
kl.10.15, men grunnet tekniske problemer ble flyvningen kansellert og klager ble omrutet
til SK2875 via København (SK1287) med avgang kl.13.15. Klager ankom Billund ni timer
senere enn planlagt, og har følgelig fremsatt krav om standarderstatning 250 euro, samt
refusjon av kostnad til mat pålydende 116 DKK.

Tjenesteyterne har i det vesentlige anført
Widerøe har ikke avgitt kommentar til nemnda. I et midlertidig autosvar til klager har
selskapet vist til nedsatt kapasitet i flyselskapets virksomhet som følge av covid-19,
som igjen har medført at selskapet ikke har mulighet til å behandle klagers krav på
nåværende tidspunkt.

Nemnda bemerker

Widerøe har ikke avgitt noen uttalelse til nemnda. Nemnda treffer vedtaket
på grunnlag av opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Forsinkelse/kansellering som medfører at passasjeren kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning med mindre flyselskapet godtgjør at forsinkelsen/kanselleringen skyldes
ekstraordinære omstendigheter som ikke kunne vært unngått selv om alle rimelige
tiltak var truffet, jf. EU-forordning 261/2004 artiklene 5, 6 og 7, samt EU-domstolens
avgjørelser i sakene Sturgeon-Condor av 19.11.2009 (C-402/07) og Nelson med flere
av 23.10.2012 (C-581/10). Passasjeren har og krav på mat og drikke som står i rimelig
forhold til forsinkelsen. 

Nemnda legger til grunn at klagers flyvning fra Bergen til Billund den 28. februar 2020 ble
kansellert, og at klager ble booket om slik at han ankom sitt endelige bestemmelsessted
omtrent ni timer forsinket. Klager har fremlagt kvittering på utlegg til mat og drikke til
116 DKK. 

Widerøe har ikke svart nemnda angående kanselleringene, og har dermed ikke godtgjort
at kanselleringene skyldtes ekstraordinære omstendigheter som ikke kunne vært
unngått. Klager har etter nemndas syn derfor krav på standarderstatning på 250 euro
for kanselleringen av den opprinnelige flyvningen, samt refusjon av 116 DKK til mat og
drikke i ventetiden.

Vedtak

Transportklagenemnda anbefaler at Widerøe utbetaler 250 euro i standarderstatning til
klager og refunderer utgiften til mat pålydende 116 DKK.