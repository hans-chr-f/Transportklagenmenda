Vedtak i Transportklagenemnda - Fly

Sammendrag

Krav om refusjon av ubenyttet billett ved bestillingsfeil. Klager
fikk beskjed om at det oppstod en teknisk feil under betalingen.

Dato
10.03.2020

Saksnummer
2019-03441

Tjenesteytere
SAS

Klager har i det vesentlige anført

Klager forsøkte å bestille en reise med SAS fra St. Petersburg  via Stockholm og Oslo
lufthavn  til Tromsø  med avreise 25. juni 2019. Under bestillingsprosessen fikk klager
imidlertid beskjed om at bestillingen ikke hadde blitt fullført på grunn av en teknisk
feil, og klager valgte derfor å bestille billetter med et annet flyselskap. En uke senere
oppdaget imidlertid klager at SAS hadde trukket billettprisen fra kredittkortet hennes.
Hun oppdaget også at hun hadde mottatt billetten pr. e-post, selv om hun aldri mottok
en bekreftelse rett etter bestilling. 

Etter dette ringte klager til SAS for refusjon og avbestilling, men SAS nektet å refundere
billetten som følge av at dette ikke ble oppdaget innen 24 timer etter bestillingen. Klager
har imidlertid anført at det er den feilaktige informasjonen på SAS' hjemmesider om
teknisk feil som medførte hendelsen, og har derfor fremsatt krav om refusjon av SAS-
billettene til kroner 2 763.

Tjenesteyterne har i det vesentlige anført
Klager har fremsatt krav om full refusjon av sin ubenyttede SAS-billett. 

Den 20. mai 2019 booket klager en reise på SAS sine hjemmesider fra St. Petersburg
til Tromsø. Bestillingen ble laget kl. 15.06. En e-postadresse fra gmail.com med klagers
navn ble registrert i bestillingen. Reisekvittering og billetter ble automatisk sendt til e-
postadressen som ble registrert i bestillingen. Denne e-posten ble sendt kl. 15.08. 

Klager har anført at det skjedde en feil med betalingen, og at bestillingen derfor ikke ble
gjennomført. Hun bestilte derfor en ny billett med et annet flyselskap. 

Dersom noe går galt i bestillingsprosessen og det er grunn til å tvile på om bestillingen
ble gjennomført eller ikke, burde klager ha kontaktet SAS' kundesenter før ny billett
ble kjøpt med et annet flyselskap. SAS har i denne forbindelse vist til at de tilbyr gratis
avbestilling og full refusjon dersom dette skjer innen 24 timer. Hadde klager kontaktet
selskapet med en gang, hadde hun fått mulighet til å motta refusjon. 

SAS har refundert skatter og avgifter til kroner 350, men har på ovennevnte grunnlag
avvist klagers krav.

Nemnda bemerker

Spørsmålet er om klager har rett til refusjon av utgiftene til billetter hos SAS, da klager
var av den oppfatning at bestillingen på internett var mislykket, og derfor bestilte billetter
med et annet flyselskap. 

Klager oppdaget først en uke etter bestilling at beløpet var trukket fra kredittkortet
hennes. Da hun senere sjekket e-posten sin, fant hun også at hun hadde mottatt
reisedokumenter og reisekvittering. 

SAS har fremlagt dokumentasjon som viser at billettene ble sendt samme dag og
umiddelbart etter bestillingen ble foretatt. Nemnda er enig med SAS i at klager selv
har et ansvar for å undersøke situasjonen nærmere når det oppstår feil i bestillings- og
betalingsprosesser ved kjøp på internett. Nemnda mener derfor at klager selv må bære
ansvaret for at hun bestilte nye billetter uten å undersøke nærmere med SAS først.

Vedtak

Transportklagenemnda - fly anbefaler ikke at klager gis medhold.