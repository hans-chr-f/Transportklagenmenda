Vedtak i Transportklagenemnda - Fly

Sammendrag

Krav om erstatning for nektet ombordstigning.

Dato
03.12.2019

Saksnummer
2019-00487

Tjenesteytere
SAS

Klager har i det vesentlige anført

Klager og hans reisefølge, totalt to personer, hadde billetter med Olympic Air den 27.
november 2018 fra Kárpathos til Athen og videre med SAS fra Athen via København til
Kristiansand. Olympic Air ble forsinket til Athen på grunn av trafikkproblemer da det bare
var én rullebane i bruk den dagen. Klager og hans reisefølge hadde i utgangspunktet
én time og fem minutter mellom ankomst og ny avgang. Siden de var så sent ute, fikk
de Olympic Air til å ringe gaten/SAS og melde sen ankomst. De hadde sjekket inn på
nettsidene og ankom gaten 10 minutter før avgang, men ble nektet ombordstigning. På
grunn av arbeider på flyplassen drøyde det, og flyet forlot gaten ca. 30 minutter etter
oppsatt avgang mens de bare måtte stå og se på. 

Siden de ikke hadde sammenhengende billetter fikk de ikke hjelp til ombooking, verken
fra Olympic Air/SAS billettkontor på flyplassen eller reiseforsikringsselskapet. De måtte
kjøpe nye billetter og hotellovernatting til neste dag før de kunne reise hjem. Klager
krever erstattet disse utgiftene med 741 euro.

Tjenesteyterne har i det vesentlige anført
Klager med reisefølge hadde SAS GO billetter for reise med SK778 den 27. november
kl.13.45 fra Athen til København og videre med WF279 til Kristiansand. 
Da klager ankom gaten til SK778 var denne stengt og klager med reisefølge fikk ikke
komme med flyet. Etter at gaten har stengt gjøres flyet klart for avgang, og da kan ikke
flere passasjerer aksepteres på avgangen. Det er passasjerens ansvar å møte ved gaten
i rett tid, det vil si minst 20 minutter før avgang. Det vises til reiseinformasjon på SAS'
nettsider for frister som gjelder for innsjekking og ombordstigning.

Klager hadde kjøp separate billetter, og i henhold til billetten med Olympic Air skulle
flyvningen OA0003 ankomme Athen klokken 12.50. Avgangstid for SK778 var klokken
13.45. Klager hadde kun beregnet 55 minutter til flybytte i Athen. Når man velger å
splitte opp reisen på denne måten, må man også være klar over at man har separate
kontrakter, og flyselskapets ansvar, i dette tilfellet Olympic Airs ansvar, avsluttes ved
ankomst Athen. Hadde klager hatt gjennomgående billetter fra Karpatos kunne Olympic
Air endret klagers billetter kostnadsfritt helt frem til Kristiansand.  SAS har ingen
informasjon om hvorfor OA0003 ble forsinket. Det er det flyselskapet som har forårsaket
forsinkelsen et eventuelt krav må rettes til. SK778 gikk i henhold til rutetabell. 

Med bakgrunn i ovennevnte kan SAS ikke imøtekomme klagers krav om erstatning.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Klager hadde ikke gjennomgående billetter fra Karapthos til Kristiansand, men separate
flybilletter for strekningen Karapthos - Athen og for strekningen Athen - Kristiansand
via Oslo. Når man splitter opp reisen på denne måten, må man også være klar over at
man har separate kontrakter, og det enkelte flyselskaps ansvar, i dette tilfellet Olympic
Airs ansvar, ble avsluttet ved ankomst Athen. Hadde klager hatt gjennomgående
billetter fra Karpatos kunne Olympic Air endret klagers billetter kostnadsfritt helt frem til
Kristiansand. Klager hadde SAS GO billetter for reise kl.13.45 fra Athen til København og
videre med WF279 til Kristiansand. Da klager ankom gaten til SK778 var denne stengt, og
klager med reisefølge fikk ikke komme med flyet.

Etter nemndas syn kan SAS kun svare for strekningen Athen - Oslo. Denne flyvningen
tok av og landet etter rutetabellen. Dersom det oppstod uregelmessigheter på tidligere
flyvning med Olympic Air, anbefales klager å henvende seg til det transporterende
luftselskap. 

Nemnda kan etter dette ikke anbefale at klager gis medhold.

Vedtak

Transportklagenemnda-fly anbefaler ikke at klager gis medhold.