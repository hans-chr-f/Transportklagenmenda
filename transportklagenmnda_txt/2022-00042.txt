Vedtak i Transportklagenemnda - Fly

Sammendrag

Krav om standarderstatning, samt dekning av utgifter, som følge av kansellert avgang.

Dato
23.06.2022

Saksnummer
2022-00042

Tjenesteytere
SAS
Gotogate - Marco Polo
Kiwi.com

Klager har i det vesentlige anført

Klager og hennes medreisende hadde billetter med SAS for en reise den 16. august
2021 fra Oslo til Amsterdam og videre med Vueling Airlines til Santiago de Compostela.
Planlagt avreise fra Oslo var kl. 16.35 og med ankomst kl. 23.15. Klager hadde kjøpt sin
billett hos Kiwi.com og hennes medreisende hadde kjøpt sin hos Gotogate

Den 13. og 14. august fikk de e-poster fra sine respektive reisebyråer om at det var
foretatt en ruteendring på reisen fordi SAS hadde kansellert avgangen fra Oslo til
Amsterdam. De fikk ny reiserute med avgang fra Oslo kl. 06.00 og skulle reise via
København til Amsterdam. Dette medførte at de måtte stå opp i 4-tiden på avreisedagen
og de fikk en ventetid på mer enn 10 timer i Amsterdam. De gikk dessuten glipp av
planlagte aktiviteter i Oslo denne dagen.

Klager krever standarderstatning på 400 euro per person, totalt 800 euro, i henhold til
EU-forordning 261/2004 for endret reisetid og mer anstrengende reise som følge av
kanselleringen. I tillegg krever hun erstatning på 21 euro for utgift til bagasjeoppbevaring
i Amsterdam i ventetiden.

Tjenesteyterne har i det vesentlige anført
Kiwi.com har ikke inngitt tilsvar til nemnda. 

Gotogate har svart at billettene er kjøpt hos Gotogate i Spania og dette selskapet er
eid av OY SRG Finland AB. Et eventuelt tilsvar i saken må derfor nemnda selv innhente
derfra.

SAS har anført følgende:

Klager har fremmet krav om standarderstatning for kansellert reise mellom Oslo
og Amsterdam den 16. august 2021. Flyvningen ble kansellert på grunn av covid-19
pandemien. Uavhengig av årsaken til kanselleringen ble flyvningen kansellert den
13. juli 2021, hvilket er mer enn 14 dager før avreise. Klager har dermed ikke rett på
standarderstatning etter forordningen. SAS viser til utskrift av trafikkloggen for SK1461
den 16. august 2021.

Nemnda bemerker

Kansellering gir grunnlag for standarderstatning etter EU-forordning 261/2004 artikkel
5 og 7 med mindre flyselskapet kan bevise at passasjeren har fått informasjon om
endringen minst 2 uker før planlagt avgangstid, eller om flyselskapet godtgjør at
innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Dette gjelder enten flyreisen er kjøpt direkte fra
flyselskapet eller fra en formidler, jf EU-domstolens dom C-302/16 av 11. mai 2017
(Krijgsman – SLM). 

Nemnda legger til grunn at SK1461 som skulle gå fra Oslo til Amsterdam den 16. august
2021 ble kansellert av SAS den 13. juli 2021 slik trafikkloggen viser. Klager fikk imidlertid
ikke beskjed om kanselleringen før 13. og 14. august 2021, altså mindre enn to uker
før avreise, og da fra reisebyråene som billettene var kjøpt gjennom. Tidspunktene for
utsendelsene kan tyde på at reisebyråene heller ikke hadde fått beskjed om endret
reiserute for klager og hennes medreisende før det nærmet seg avreisedagen. 

Billettene var kjøpt gjennom reisebyråene Kiwi.com og Gotogate.es. Kommunikasjonen
mellom flyselskap og passasjer går da normalt gjennom reisebyrået. Hvorvidt SAS har
informert passasjerene eller reisebyråene mer enn to uker før avreise i dette tilfellet, er
ikke dokumentert. 

Det er flyselskapene som er ansvarssubjekter etter forordningen. EU domstolen
har i overnevnte dom gitt klart uttrykk for at under forordningen har flyselskapet
bevisbyrden for at det har informert passasjeren om kanselleringen og om når
dette ble gjort. Dersom flyselskapet ikke kan bevise at passasjeren ble informert om
kansellering av flyvningen mer enn to uker før avgangstidspunktet, må selskapet betale
standarderstatning til passasjeren slik forordningen gir anvisning på.

I EU-dommen påpekes det at det samme også gjelder i de tilfellene der passasjeren
har kjøpt billetten gjennom et online reisebyrå, og dette har unnlatt å videreformidle
beskjed eller gitt sen beskjed om kanselleringen til passasjeren. Flyselskapet er i henhold
til dommen i disse tilfellene eventuelt henvist til å søke regress hos den ansvarlige for at
passasjeren ikke ble informert i tide, dersom nasjonal rett åpner for det.

Standarderstatningen er ment å omfatte også ikke-økonomiske tap, herunder ulike
ulemper, i tillegg til utgifter til for eksempel utgifter til parkering, taxi, buss, tapt
arbeidsfortjeneste, ubenyttet hotellovernatting og lignende. En passasjer kan ha krav
på erstatning på annet rettsgrunnlag, for eksempel etter luftfartsloven, men det følger
likevel av EU-forordning 261/2004 artikkel 12 at erstatning på annet grunnlag skal
samordnes med standarderstatningen. Klagers utgift på 21 euro til bagasjeoppbevaring
på flyplassen i Amsterdam anses derfor dekket av standarderstatningen.

Vedtak

Transportklagenemnda anbefaler at SAS utbetaler standarderstatning på 400 euro per
passasjer, totalt 800 euro.