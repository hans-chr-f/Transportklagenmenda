Vedtak i Transportklagenemnda - Fly

Sammendrag

Krav om standardkompensasjon ved forsinkelse. Snøvær i USA januar 2018.

Dato
26.10.2018

Saksnummer
2018-01538

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY7082 fra Los Angeles (LAX) til Oslo
lufthavn (OSL) 8. januar 2018 kl. 18.00 lokal tid. Flyvningen ble kansellert. 

Klager har på ovennevnte bakgrunn fremsatt krav om standardkompensasjon i henhold
til EU-forordning 261/2004 på 600 euro pr. person, totalt 3 000 euro for fem passasjerer.

Tjenesteyterne har i det vesentlige anført
Norwegians flyvning DY7082 fra Los Angeles til Oslo 8. januar 2018 ble kansellert. 

I tidsrommet 4. til 8. januar 2018 var det kraftig snøstorm på USAs østkyst. Dette påvirket
all flytrafikk som skulle operere til og fra denne sektoren. Enorme snømengder og
vind gjorde forholdene vanskelig, og det oppstod store driftsforstyrrelser for alle
flyselskaper. Omrokering av kabinpersonale og flymaskiner ble gjort for å minimere
driftsforstyrrelsene, og reservekapasitet og leie av flymaskiner ble organisert. Det var
likevel ikke mulig å unngå forsinkelser og kanselleringer. 

Flymaskin G-CKNA var satt opp til å operere avgangen. I dagsplanen innebar dette
også ruter på østkysten av USA. Norwegian har ikke base for langdistanseoperasjoner
i Los Angeles, og kunne følgelig ikke reposisjonere egne fly og mannskap derfra. På
grunn av forsinkelser i sektoren rundt New York, og forsinkelse på tidligere avganger,
ble det derfor leid inn ekstern kapasitet for å operere klagers flyvning. Flymaskin EC-
KSM, operert av Wamos, fløy som første avgang DY7987 fra Stockholm til Los Angeles 9.
januar 2018. Flyet var forsinket med mindre enn tre timer ved ankomst til Los Angeles.
Markedet for leie av fly og mannskap var stramt, og det var ikke mulig å få tak i maskin
og mannskap før. Dette skyldtes værsituasjonen i New York, da flere flyselskap trengte
innleid kapasitet. 

Wamos har ikke personalbase i USA, og personalet måtte derfor ha sin lovpålagte hvile
ved ankomst. Dette forsinket klagers avgang ytterligere. DY7082 fikk nytt flightnummer
DY7982, da forsinkelsen gikk over til nytt døgn. 

Berørte passasjerer ble tilbudt forpleining i ventetiden. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav.

Nemnda bemerker

Norwegians flyvning DY7082 fra Los Angeles til Oslo 8. januar 2018 ble kansellert.  

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen kraftig snøstorm på USAs østkyst i tidsrommet 4. til
8. januar 2018. Værforholdene påvirket alle flyselskaper, og påvirket hele Norwegians
rutenett for langdistanseflyvninger. Kabinpersonalet måtte dessuten ha sin lovpålagte
hvile, som medførte ytterligere forsinkelser. Det vises til fremlagt dokumentasjon. 

Nemndas flertall, flyselskapenes representanter og nemndsleder, mener at de
ovennevnte værforhold må anses som en ekstraordinær omstendighet i forordningens
forstand. Spørsmålet er derfor om kanselleringen ikke kunne vært unngått selv om alle
rimelige tiltak ble truffet. Norwegian leide inn fly og mannskap fra Wamos, som opererte
forutgående avgang fra Stockholm til Los Angeles. Flertallet finner det sannsynlig at
markedet for leie av fly og mannskap vil være presset når et større uvær rammer alle
flyselskaper som flyr til og fra USA.  

Nemndas flertall legger til grunn at kanselleringen ikke kunne vært unngått selv om
alle rimelige tiltak var truffet, og at klager ble tilbudt et rimelig omrutingstilbud i dette
tilfellet. 

Nemndas mindretall, forbrukernes representanter, kan ikke se at det er dokumentert at
flyindividet i saken ble påvirket av uværet. Mindretallet viser til "movement log", der det
ikke går frem hva som skjedde med flyindividet mellom Oslo og LAX.

Kanselleringen gir etter dette ikke rett til standarderstatning, og nemnda anbefaler ikke
at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.