Vedtak i Transportklagenemnda - Fly

Sammendrag

Krav om erstatning grunnet forsinket bagasje.

Dato
22.05.2015

Saksnummer
1071/14F

Tjenesteyter
Air Berlin

Klager har i det vesentlige anført:

Klager reiste fra Oslo til Berlin den 12. august 2014 med AB8247. Hennes innsjekkede bagasje
ankom ikke Berlin, men ble først levert etter 8 dager.

Klager skulle være dommer under Svømme-EM, hun måtte kjøpe nye dommerantrekk,
toalettartikler og annet nødvendig utstyr. Det var svært tidkrevende å reise frem og tilbake
til flyplassen for å etterlyse bagasjen, og det var kostbart å ringe fra Tyskland til Air Berlins
handlingagent på Gardermoen.

Klager krever kroner 9 000 for dokumenterte utgifter i forbindelse med den savnede
bagasjen.

Det vises for øvrig til klagers brev.

Air Berlin har ikke avgitt uttalelse til klager eller til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Air Berlin ved nemndas e-post av 5. november 2014 med frist til 17.
desember 2014 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Air Berlin har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at klagers bagasje ble
forsinket i åtte dager. Klager ble som følge av dette påført utgifter til innkjøp av klær mv. på
NOK 9 000.

Air Berlin er i henhold til luftfartsloven § 10-20 / Montrealkonvensjonen artikkel 19 ansvarlig
for tap som følge av forsinket bagasje. Nemnda anbefaler at Air Berlin erstatter klagers tap på
NOK 9 000.

Vedtak:

Transportklagenemnda-fly anbefaler at Air Berlin utbetaler en erstatning på NOK 9 000.

Vedtaket var enstemmig.