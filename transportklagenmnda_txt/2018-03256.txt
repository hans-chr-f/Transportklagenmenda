Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet forsinkelse og kansellering.

Dato
10.09.2019

Saksnummer
2018-03256

Tjenesteytere
American Airlines
British Airways

Klager har i det vesentlige anført

Klager skulle reise fra Oslo til Des Moines, Iowa, via London og Chicago den 25. august
2018, med retur den 2. september via Philadelphia og London:

25AUG18 OSLLHR 11.35-13.05 AA6630 (code share - operert av British Airways)
25AUG18 LHRORD 16.05-18.45 AA6197 (code share - operert av British Airways rute
BA297)
25AUG18 ORDDSM 20.40-22.03 AA3495

02SEP18 DSMPHL 13.19-16.54 AA4413
02SEP18 PHLLHR 20.45-09.00+1 AA728
03SEP18 LHROSL 13.25-16.40 AA6629 (code share - operert av British Airways)

BA297 fra London til Chicago ble forsinket slik at klager mistet sin videreforbindelse.
Hun ble ikke ble tilbudt hotell i Chicago, og måtte tilbringe natten på terminalen. Klager
ble booket om til neste ledige fly den 26. august kl 11.38. Hun har mottatt 600 euro fra
British Airways for denne hendelsen, samt kroner 171 (USD 19,71) for mat og drikke i
ventetiden. Klager krever imidlertid også refusjon av en tapt natt på forhåndsbetalt hotell
i Des Moines. 

På returreisen ble flight AA728 fra Philadelphia til London kansellert. Klager ble booket
om til ny avgang 3. september med BA68 og videre den 4. september fra London til Oslo
med BA766. Klager hadde separat billett fra Oslo til Bergen som hun tapte, hun måtte
kjøpe ny billett på strekningen. Klager ankom endelig bestemmelsessted nesten ett døgn
forsinket. 

Klager krever refusjon av utgifter til ny billett Oslo - Bergen kroner 2 849, samt tapt
arbeidsfortjeneste kroner 2 452. 

Klager opplevde hendelsene som svært belastende. Hun var gravid i 5. måned, og reiste
med sin funksjonshemmede gutt (som har sendt inn separat klage). 
Klager stiller seg kritisk til den dårlige servicen hun mottok i Philadelphia. Hun måtte
stå i kø i 4-5 timer sent på kvelden og ankom ikke hotellet før kl 05.00 om morgenen.
Hun måtte sjekke ut kl 12.00 og hadde ikke noe sted å oppholde seg og hvile før ny
flyavgang kl 22.00. Den eneste maten som ble tilbudt i ventetiden var chips og brus, samt
en matkupong på 12 USD.    

Det vises for øvrig til klagers brev.

Tjenesteyterne har i det vesentlige anført
British Airways har i det vesentlige anført:

British Airways beklager hendelsen og har utbetalt 600 euro til klager i henhold
til EU-forordning 261/2004, samt refundert dokumenterte utgifter til forpleining i
ventetiden. Klager krever videre refusjon av forhåndsbetalt hotell i Des Moines. British
Airways plikter ikke, etter engelsk lov, å erstatte følgeskader som forhåndsbetalt hotell.
Flyselskapet kan derfor ikke imøtekomme denne delen av klagers krav. 

American Airlines har i det vesentlige anført:

AA728 ble kansellert. Hendelsen er ikke kompensasjonsberettiget i henhold til EU-
forordning 261/2004, da hendelsen oppstod i et tredjeland og flyvningen skulle opereres
av et ikke-europeisk flyselskap. 

American Airlines vil vurdere å refundere klagers utgifter til ny billett fra Oslo til Bergen
dersom hun kan dokumentere at opprinnelig billett ikke er refundert av det opererende
flyselskapet. American Airlines vil også vurdere å refundere klagers tapte arbeidsinntekt
dersom klager kan fremlegge sin lønnsslipp som viser tapet og som bekrefter at ingen
betalt tid ble brukt til å dekke den tapte inntekten.

Nemnda bemerker

Klagers flyvning fra London til Chicago med British Airways 25. august 2018 ble forsinket
slik at klager ankom endelig bestemmelsessted Des Moines påfølgende dag. British
Airways har utbetalt standarderstatning 600 euro i henhold til EU-forordning 261/2004
for denne hendelsen, samt klagers utgifter til forpleining. Klager krever også refusjon
av forhåndsbetalt hotell i Des Moines. Standarderstatningen er ment å dekke både
økonomisk og ikke-økonomisk tap. Da beløpet på fremlagt kvittering ikke overstiger 600
euro, anses denne utgiften dekket av standarderstatningen.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Nemnda legger til grunn at klagers flyvning fra Philadelphia til London den 2. september
2018 med American Airlines ble kansellert. 

Forordningen får imidlertid bare anvendelse for flygninger innen EU-/ EØS-området,
flygninger fra EU-/ EØS-området til en tredjestat og flygninger fra en tredjestat hvis det
"transporterende luftfartsselskap for flygningen er et EF-luftfartsselskap", jf artikkel
3 punkt 1 bokstav b. Det "transporterende luftfartsselskap" er i artikkel 2 bokstav b)
definert til "et lufttransportforetak som utfører eller har til hensikt å utføre en flygning i
henhold til en avtale med en passasjer eller på vegne av en annen person, juridisk eller
fysisk, som har en avtale med denne passasjeren".

Krav etter EU-forordningen faller etter dette bort, fordi forsinkelsen oppsto på en
flygning fra en tredjestat med det ikke-europeiske flyselskapet American Airlines. Dette
er heller ikke krevet.   

Klager krever imidlertid  refusjon av utgifter til ny billett Oslo - Bergen kroner 2 849, samt
tapt arbeidsfortjeneste kroner 2 452. American Airlines har tilbudt å refundere disse
utgiftene mot dokumentasjon. Nemnda anbefaler at beløpene blir utbetalt mot at klager
fremlegger dokumentasjonen som kreves av flyselskapet.

Vedtak

Transportklagenemnda-fly anbefaler at American Airlines utbetaler kroner 2 849 samt
kroner 2 452 mot dokumentasjonen nevnt over.