Vedtak i Transportklagenemnda - Fly

Sammendrag

Krav om full refusjon av flybilletter grunnet
stengt flyplass som følge av covid-19 pandemien.

Dato
16.09.2021

Saksnummer
2021-00361

Tjenesteytere
Pakistan International Airlines

Klager har i det vesentlige anført

Klager hadde bestilt flybilletter for to personer t/r Oslo - Islamabad / Lahore - Oslo
for reise 21. mars - 11. april 2020 med Pakistan International Airlines, pris kroner 10
800. Dagen før avreise ble billettene kansellert av flyselskapet grunnet stengt flyplass
som følge av covid-19 pandemien. Klager har mottatt refusjon av flybillettene, men
flyselskapet har holdt igjen 10 % av beløpet.

Klager krever hele billettbeløpet refundert.

Tjenesteyterne har i det vesentlige anført
Pakistan International Airlines har ikke avgitt uttalelse til nemnda angående saken.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artikkel 5 og 7.

Pakistan International Airlines har ikke avgitt uttalelse til nemnda angående
kanselleringen, eller dokumentert årsaken til denne. Flyselskapet kan da ikke sies å ha
godtgjort at kanselleringen skyldtes en ekstraordinær omstendighet som ikke kunne
vært unngått. Klager og følget har således rett til standarderstatning 600 euro per
person.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8.

Pakistan International Airlines har refundert klagers billetter, men har ifølge klager holdt
igjen 10 % av billettbeløpet i administrasjonsgebyr. 

Pakistan International Airlines har som nevnt ikke avgitt uttalelse i saken. Nemnda mener
at flyselskapet ikke har hjemmel til å ta et gebyr i et tilfelle der det er flyselskapet som
kansellerer reisen. Det følger av forordningen at passasjeren har krav på refusjon av
"hele billettprisen" jf. artikkel 8. 

Nemnda mener derfor at Pakistan International Airlines må refundere hele billettprisen
til klager.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Pakistan International Airlines utbetaler 600 euro
per person til klager, samt refunderer de resterende 10 % av billettprisen.