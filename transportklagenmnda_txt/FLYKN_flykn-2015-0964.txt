Vedtak i Transportklagenemnda - Fly

Sammendrag

Krav om erstatning av utgifter grunnet kansellering som følge av streik.

Dato
10.05.2016

Saksnummer
0964/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Trondheim til Tromsø den 2. mars 2015 kl. 14:00 med DY150. Avgangen
ble kansellert som følge av pilotstreik. Klager fikk tilbud om ombooking via Oslo neste dag
kl. 07:20. Klager mener dette ikke er ombooking snarest mulig, uansett flyselskap, jf. EU-
forordning 261/2004.

Klager måtte være i Tromsø tidlig den 3. mars, og måtte derfor kjøpe nye billetter med annet
selskap. Klager vil nevne at ved å kjøpe nye billetter samme dag, sparte de Norwegian for
utgifter til hotell, mat og transport til/fra hotell dersom de hadde takket ja til ombooking neste
dag.

Klager krever refusjon av nye billetter med SAS kroner 8&nbsp;382, med fratrekk av
refunderte Norwegians billetter kroner 2&nbsp;954, til sammen kroner 5&nbsp;428 for fire
personer.

Det vises for øvrig til klagers brev.

Norwegian har i det vesentlige anført:

I perioden 26. februar til 10. mars 2015 var Norwegian rammet av pilotstreik, det vises til
fremlagt dokumentasjon. Det ble satt inn en rekke tiltak for å minimere uleilighetene for
passasjerene, og for å opprettholde så mye som mulig av driften som å leie inn ekstern
kapasitet og omdisponere egne fly.

Klager ble booket om til 3. mars via Oslo, men valgte å kansellere reisen mot full refusjon
og booke nye billetter med annet selskap. Norwegian har refundert klagers ubenyttede
flybilletter.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i  tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiko, uforutsette mangler ved flysikkerheten og
streiker som påvirker driften til det transporterende selskap.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Norwegian kan på grunnlag av ovennevnte ikke imøtekomme klagers krav.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller bortfalle.
Forordningen sier imidlertid ikke at enhver streik som rammer flyselskapets drift må anses
å ligge utenfor dettes kontroll. Forordningen sier heller ikke om det skal/bør skilles mellom
streik i eget selskap eller streik hos andre.

Nemnda er av den oppfatning at streik hos tredjemann, for eksempel streik blant flygeledere
og flyplassansatte, faller utenfor flyselskapets ansvarsområde. Innstilling som følge av slik
streik gir således etter nemndas vurdering ikke rett til erstatning etter EU-forordningen.

Nemndas flertall, lederen og flyselskapenes representanter, er videre av den
oppfatning at også en lovlig streik blant selskapets ansatte oftest vil være en
ekstraordinær omstendighet i EU-forordningens forstand. I dette tilfellet skyldtes
kanselleringen streik blant selskapets piloter.

Flertallet er av den oppfatning at en slik streik faller utenfor det som må anses som en del
av selskapets ordinære drift, og at den må anses som en ekstraordinær omstendighet i
forordningens forstand.

Flertallet finner videre godtgjort at kanselleringen ikke kunne vært unngått selv om alle
rimelige tiltak var truffet.

Etter flertallets vurdering gir således kanselleringen ikke rett til standarderstatning etter EU-
forordningen. Det er heller ikke krevet.

Mindretallet, forbrukernes representanter, er av en annen oppfatning. Etter
mindretallets vurdering er ikke pilotstreiken å anse som en ekstraordinær
omstendighet i forordningens forstand. Mindretallet viser til at en uventet hendelse
ikke er det samme som en ekstraordinær omstendighet. Etter mindretallets
vurdering er en lovlig, varslet streik en generell risiko ved å drive en virksomhet,
selv om ikke streik kan eller skal forhindres av flyselskapet. En intern og lovlig
streik hos flyselskapet er en del av flyselskapets ordinære drift, og kan derfor ikke
anses som ekstraordinær. Mindretallet mener følgelig at passasjeren har krav på
standardkompensasjon.

Ved kansellering har passasjeren valget mellom refusjon av hele billettprisen eller omruting
snarest mulig, på tilsvarende transportvilkår, til bestemmelsesstedet, jf. forordningen artikkel
5, jf. artikkel 8. Flyselskapet plikter også å tilby måltider og forfriskninger som står i rimelig
forhold til ventetiden samt hotellinnkvartering der det er nødvendig, jf. artikkel 5, jf. artikkel
9. Ved vurderingen av om flyselskapet har tilbudt omruting «snarest mulig» må man etter
nemndas vurdering foreta en helhetsvurdering av de forskjellige omrutingsalternativer med
eget eller andre selskap. Sentrale momenter i vurderingen er kostnader og fordeler/ulemper
ved de forskjellige alternativer.

Norwegian tilbød omruting neste dag kl. 06.30 via Oslo med ankomst Tromsø kl. 10:15, dvs. en
forsinkelse på om lag 19 timer. Som det fremgår ovenfor måtte Norwegian ha tilbudt måltider
og overnatting i Trondheim.

Det er på det rene at det var ledig plasser hos SAS på tilsvarende transportvilkår med avgang
fem minutter før Norwegians planlagte avgang. Omruting med denne flygning ville således
spart passasjerene for forsinkelsen og Norwegian for utgifter til måltider, forfriskninger og
hotellinnkvartering.

Nemnda har ved den videre vurdering delt seg i et flertall og et mindretall. Flertallet, samtlige
medlemmer unntatt bransjerepresentant Monica Grimstad, er etter en samlet vurdering
av den oppfatning at Norwegians tilbud ikke tilfredsstiller forordningens krav om omruting
«snarest mulig». Flertallet er av den oppfatning at klagerne i den foreliggende situasjon kunne
bestille billetter hos SAS og at Norwegian bør erstatte den merutgift (pris på SAS billetter
fratrukket Norwegian-billettene) klagerne ble påført.

Mindretallet, bransjerepresentant Monica Grimstad, er av den oppfatning at Norwegian
gjorde sitt beste for å få kunden hjem ved ombooking til morgenen etter. Ved å avbestille
billetten med Norwegian har kunden gjort et bevisst valg på å avbryte kontrakten med dem.
Norwegian har ingen ombookingsavtale med SAS, og kan derfor ikke pålegges og kjøpe
eller dekke utgifter til nye flybilletter med SAS, da omruting med eget selskap var innenfor
rimelighetens grenser. Widerøe kan ikke se noen hjemmel for at Norwegian skal hefte for
klagers valg, og utgiften dette medførte, eller at det er anledning til en motregning mot utlegg
Norwegian ville hatt til forpleining dersom klager hadde benyttet seg av Norwegian sitt tilbud.
Norwegian har refundert kundens ubenyttede billetter.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at Norwegian erstatter klagernes merutgifter til billetter
med SAS.