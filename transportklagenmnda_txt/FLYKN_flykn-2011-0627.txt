Vedtak i Transportklagenemnda - Fly

Sammendrag

Krav om standarderstatning og refusjon av tapt arbeidsfortjeneste mv. grunnet forsinkelse.

Dato
08.06.2012

Saksnummer
627/11F

Tjenesteyter
Lufthansa German Airlines

Krav om standarderstatning og refusjon av tapt arbeidsfortjeneste mv. grunnet forsinkelse.

Klager har i det vesentlige anført:

Klager skulle reise fra Roma til Oslo via München den 10. oktober 2011. LH1847 fra Roma til
München ble forsinket slik at klager mistet sin videreforbindelse til Oslo med avgang kl. 19:35.
Klager fikk først opplyst at årsaken til forsinkelsen var værforholdene i München, men fikk
senere høre at årsaken var et flyveledermøte. Da klager ankom München var værforholdene
fine.

Klager ble innlosjert på hotell og booket om til dagen etter kl. 13:00. Klager ankom
Gardermoen 18 timer forsinket.

Klager krever tapt arbeidsfortjeneste kroner 9 500 samt parkeringsavgift kroner 290, mens
hans kone krever standarderstatning 400 euro.

Lufthansa har i det vesentlige anført:

LH1847 ble forsinket 56 minutter grunnet restriksjoner ved en tidligere flyplass.

Klagerne ble innlosjert på hotell og booket om til dagen etter. Lufthansa beklager at klager
mistet arbeidsinntekt, men kan dessverre ikke erstatte denne eller parkeringsutgifter da
Lufthansa har oppfylt sin forpliktelse i henhold til reisekontrakten.

I følge Montreal konvensjonen må flyselskapene betale kompensasjon for forsinkelser som
overstiger 2 timer. Ettersom LH1847 var 56 minutter forsinket, kan Lufthansa dessverre ikke
imøtekomme klagers krav om standarderstatning.

Nemnda bemerker:

Klagerne hadde en sammenhengende billett fra Roma til Oslo via München. Nemnda legger
på bakgrunn av de foreliggende opplysninger til grunn at flygningen fra Roma til München
ble forsinket med den følge at klagerne ikke rakk sin videreforbindelse til Oslo. De måtte
overnatte i München og ankom sitt endelige bestemmelsessted om lag 18 timer forsinket.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU forordning 261/2004
artikkel 6 jf. artikkel 7, jf. artikkel 5, jf. EU domstolens avgjørelse i sak Sturgeon-Condor av 19.
november 2009 (C-402/07) og til Generaladvokatens forslag til avgjørelse i EU domstolens sak
Nelson m.fl. av 15. mai 2012 (C-581/10).

Lufthansa har ikke gitt noen nærmere forklaring på eller søkt dokumentert årsaken til
forsinkelsen. Lufthansa har følgelig ikke godtgjort at forsinkelsen skyldtes en ekstraordinær
omstendighet som ikke kunne vært unngått selv om alle rimelige tiltak var truffet, og nemnda
anbefaler at Lufthansa utbetaler klagerne en standarderstatning på 400 euro per person.

Anvendelsen av EU forordningen berører ikke en passasjers rett til ytterligere erstatning på
annet grunnlag.

Flyselskapet er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem.

Lufthansa har ikke godtgjort at de har tatt alle forholdsregler som med rimelighet kan
kreves for å unngå tapet, eller at dette ikke har vært mulig for dem. Unntaksbestemmelsen
kommer således ikke til anvendelse. Forsinkelsen påførte klager tapt arbeidsfortjeneste.
Det er påregnelig at forsinkelse kan føre til tapt arbeidsfortjeneste, og Lufthansa er etter
nemndas vurdering pliktig til å erstatte klagers tap. Tapet er dokumentert, og Lufthansa har
ikke bestridt dette. Nemnda finner på bakgrunn av de foreliggende opplysninger godtgjort at
tapt arbeidsfortjeneste utgjør kr 9.500.

Forsinkelsen medførte videre ekstra parkeringsutgifter på kr 290. Disse utgiftene er
påregnelige, og nemnda anbefaler at Lufthansa erstatter utgiftene.

I henhold til EU forordningens artikkel 12 skal gitt standarderstatning etter EU forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
utbetalt standarderstatningen til fradrag. I dette tilfellet er standarderstatning ikke utbetalt.
Det innebærer at klager har rett til en erstatning på totalt 9 790 kroner. Klagers ektefelle har
rett til en erstatning på 400 euro.

Vedtak:

Transportklagenemnda-fly anbefaler at klager gis en erstatning på 9 790 kroner med tillegg av
400 euro til klagers ektefelle.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøes Flyveselskap AS

Olav Grøttland, SAS