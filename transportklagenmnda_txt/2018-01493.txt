Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
23.11.2018

Saksnummer
2018-01493

Tjenesteytere
Norwegian

Klager har i det vesentlige anført

Klager reiste med Norwegians flyvning DY7142 fra Boston (BOS) til Oslo lufthavn
(OSL) 16. oktober 2017 kl. 21.20 lokal tid. Planlagt ankomst ved Oslo lufthavn var 17,
oktober kl. 10.05. Klager hadde kjøpt gjennomgående billett med videreforbindelse
til Vilnius (VNO) 17. oktober kl. 11.10. Flyvningen fra Boston til Oslo ble forsinket, og
klager mistet sin videreforbindelse. Klager har på denne bakgrunn fremsatt krav om
standardkompensasjon i henhold til EU-forordning 261/2004 på 600 euro.

Tjenesteyterne har i det vesentlige anført
Norwegians flyvning DY7142 fra Boston til Oslo 16. oktober 2017 ble forsinket med to
timer og 52 minutter ved ankomst til Oslo. Selskapet viser til fremlagt "movement log" for
flyvningen. 

Det følger av EU-domstolens avgjørelse i C-402/07 (Sturgeon) at flyselskapene er fritatt
for sin erstatningsplikt ved forsinkelser i de tilfeller hvor forsinkelsen ikke overstiger tre
timer. Da forsinkelsen i dette tilfellet kun var to timer og 52 minutter ved ankomst til
Oslo, avviser Norwegian klagers krav om standardkompensasjon.

Nemnda bemerker

Norwegians flyvning DY7142 fra Boston til Oslo 16. oktober 2017 ble forsinket med to
timer og 52 minutter ved ankomst til Oslo. Klager hadde gjennomgående billett med
videreforbindelse til Vilnius én time og fem minutter etter planlagt ankomsttid til Oslo
lufthavn.

Norwegian har ikke kommentert klagers videreforbindelse, og ingen av partene har
kommet med kommentarer vedrørende eventuell omruting fra Oslo til Vilnius. Nemnda
finner det imidlertid sannsynliggjort at klager mistet sin videreforbindelse kl. 11.10
den 17. oktober, og at den totale forsinkelsen for klager ved ankomst til sin endelige
destinasjon derfor oversteg tre timer. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Norwegian har ikke redegjort for årsaken til forsinkelsen på DY7142 fra Boston til Oslo.
Nemnda finner det derfor ikke sannsynliggjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet,
og anbefaler at Norwegian utbetaler til klager standardkompensasjon i henhold til EU-
forordning 261/2004.

Vedtak

Transportklagenemnda - fly anbefaler at Norwegian utbetaler til klager
standardkompensasjon på 600 euro.