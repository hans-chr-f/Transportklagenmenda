Vedtak i Transportklagenemnda - Fly

Sammendrag

Krav om erstatning grunnet funn av hår i flymaten.

Dato
10.04.2018

Saksnummer
2017-01473

Tjenesteytere
Turkish Airlines

Klager har i det vesentlige anført

Klager reiste fra Oslo til Islamabad via Istanbul den 30. mai 2017 sammen med sin kone
og sitt spedbarn. På flyvningen mellom Istanbul og Islamabad oppdaget klager et hår i
sin mat som ble servert ombord. Klager fant hendelsen svært ubehagelig.

Klager har mottatt en oppgradering til business klasse for hendelsen på en fremtidig
flyvning, men kun til seg selv. 

Klager krever at også hans familie mottar en slik oppgradering. Klager reiser alltid
med sin familie og ønsker at de skal sitte sammen. Dersom klager ikke mottar en
oppgradering for sin familie også, krever han full refusjon av sin flybillett. 

Det vises for øvrig til klagers brev.

Tjenesteyterne har i det vesentlige anført
Türkish Airlines beklager hendelsen og ønsker å tilby klager en gratis oppgradering til
business klasse på valgfri flyvning innen ett år.

Da klagers familie ikke hadde samme opplevelse som klager kan Türkish Airlines
dessverre ikke tilby oppgradering til disse. 

Türkish Airlines kan ikke imøtekomme klagers krav utover det flyselskapet allerede har
tilbudt.

Nemnda bemerker

På flyvningen mellom Istanbul og Islamabad oppdaget klager et hår i  maten han ble
servert ombord. Klager fant hendelsen svært ubehagelig. 

Nemnda har forståelse for at det ikke er særlig hyggelig å finne hår i maten. Samtidig
er nemnda av den oppfatning at dette må betraktes som et hendelig uhell. Türkish
Airlines har da også beklaget hendelsen og har kommet med et tilbud til klager som
kompensasjon. Nemnda kan ikke se at hendelsen gir klager krav på noen kompensasjon
utover det selskapet har tilbudt, selv om han ikke ønsker å motta tilbudet. En slik
hendelse gir etter nemndas syn heller ikke klager krav på refusjon av flybilletten.

Vedtak

Transportklagenemnda - fly anbefaler ikke at klager gis medhold i sitt krav.