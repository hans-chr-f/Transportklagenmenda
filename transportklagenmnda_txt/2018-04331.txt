Vedtak i Transportklagenemnda - Sjø

Sammendrag

Krav om refusjon av ilagt gebyr.

Dato
07.02.2019

Saksnummer
2018-04331

Tjenesteytere
Fram

Klager har i det vesentlige anført

Klager reiste fra Årvika til Koparnes den 10 oktober 2018. Denne dagen var det kontroll
og klager mottok et gebyr for å ha betalt for lite i forhold til lengde på bil. Gebyret ble gitt
fordi det ikke var betalt ekstra for påmontert sykkelstativ på bobil inntil syv meter.

Ved betaling oppga klager bilens totallengde og informerte billettør om at det var
påmontert et sykkelstativ. Det var lett å se de 4 syklene bak på bilen da betalingen
foregikk utenfor bilen. Under kontrollen så ble billettøren konfrontert med dette under
kontrollen. Billettøren sier han ikke hadde sett sykkelstativet. Klager hadde ingen
intensjon om å ikke betale det som reisen skulle koste.

Ved hjemreise den 12. oktober 2018 på samme strekning møter klager samme billettør.
Så klager forklarer til billettøren at han må ta betalt inkludert sykkelstativet. Her svarer
billettøren «Det får fin, det er ikke kontroll i dag». Selv etter å ha poengtert at han
vil betale for korrekt lengde så får han en kvittering hvor det ikke er belastet for rett
totallengde. Klagers kone tar kontakt med billettøren og ønsker å rette opp betalingen
til rett lengde, hvorpå det blir gjentatt at «det er ikke kontroll i dag». Hun insisterer på å
betale, men billettøren vet da ikke hva han skal ta betalt for. Klager ender opp med å få
lov til å betale for en ekstra voksen. Det skulle vært betalt for bil inntil åtte meter. 

Klager krever å få gebyret på kr. 2 000 slettet.

Tjenesteyterne har i det vesentlige anført
Billettøren hevder at klager ikke opplyste om at aktuell lengde var mellom 7 og 8 meter,
men at lengden på bilen ble formidlet på en utydelig måte. 

Reisen 12. oktober startet samtalen mellom billettøren og klager med at klager spurte
om det var kontroll i dag. Billettøren svarte da, beklageligvis kanskje, at det ikke var
kontroll. Heller ikke i denne situasjonen oppfattet billettøren at kjøretøyets lengde ble
uoppfordret oppgitt til å være mellom 7 og 8 meter.

Fram konkluderer med at den reisende må ta ansvar for gebyret. Klageren har ikke
oppgitt kjøretøyets lengde på en klar og entydig måte ved noen av passeringene. 

I situasjonen der klager ble ilagt gebyr gikk det nok tid mellom kjøp av billett og kontroll
til at klager burde ha oppdaget at han ikke var korrekt billettert.

Fram viser til Forskrift ferjetransport § 7 og riksregulativet for ferjetakster pkt. 1.14.

Fram kan ikke imøtekomme klagers krav.

Nemnda bemerker

Klager ble ved billettkontroll på fergen mellom Årvika til Koparnes den 10 oktober 2018
ilagt tilleggstakst for å ha betalt for lite i forhold til lengde på bilen. 

Ifølge Riksregulativet for fergetakster pkt. 1.3 skal billetter betales ut fra lengden på
bilen inkl. last. Forskrift om transport med ferje har i § 7  bestemmelser om tilleggstakst
dersom reisende ikke kan vise gyldig billett, jf. også riksregulativet pkt. 1.14. 

Etter nemndas syn anses feil billettkategori som ikke gyldig billett i relasjon til
bestemmelsene om tilleggstakst.

Nemnda legger til grunn at billetten gjaldt en bil på inntil 7 meter som hadde påmontert
et sykkelstativ som medførte at lengden ble mer enn 7 meter.

Vilkårene for å ilegge gebyr var dermed til stede.

Nemnda bemerker at den reisende har ansvaret for å sette seg inn i billettsystemer og
priser og har plikt til å oppgi korrekte opplysninger til billettøren. Samtidig må en kunne
forvente i situasjoner som den aktuelle at billettøren bidrar med informasjon og sørger
for avklaring dersom noe oppleves uklart. 

Nemnda bemerker at partene har noe forskjellig oppfatning av dialogen mellom klager
og billettøren.

Klager hevder at han opplyste bilens lengde og at sykkelstativene kom i tillegg. Han viser
til at billetteringen fant sted ved bilen slik at billettøren måtte se stativet med fire sykler. 

FRAM har i svaret til klager gitt uttrykk for at billettøren oppfattet at klager oppga
totallengde inkl. sykkelstativet. I tilsvaret vises til billettørens opplysning om at klager
formidlet bilens lengde på en utydelig måte. 

Nemnda bemerker at dersom billettøren mente at opplysningene om lengden var uklare,
burde han sørget for å avklare situasjonen. 

Ut fra de uklare opplysninger som foreligger for nemnda, synes det rimelig å legge vekt
på klagers forklaring, og at tilleggstaksten frafalles. 

Nemnda finner for øvrig ikke grunn til å kommentere hendelsen ved returreisen.

Vedtak

Transportklagenemnda Sjø anbefaler at klager gis medhold.