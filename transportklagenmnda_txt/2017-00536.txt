Vedtak i Pakkereisenemnda

Sammendrag

Krav om prisavsalg grunnet støy og veggdyr.

Dato
22.05.2017

Saksnummer
2017-00536

Tjenesteytere
Reisegiganten AS

Klager har i det vesentlige anført

Klager bestilte reise for 4 voksne og 1 barn med innkvartering i to dobbeltrom på TRH
Paraiso Hotel, Estepona, i perioden 18.07.2016 - 01.08.2016. Totalpris kr. 59.229.

Hele den første uken, i normal arbeidstid, var det pågående renoverings arbeide
ved restaurantene. Dette innebar fjerning av gamle fliser, sliping og kutting med
vinkelslipere. Det ble lagt nye fliser med støy og støv både under frokost og lunsj. Dette
ødela mye av måltidene ved hotellet den første uken, og klager så seg nødt til å dra på
stranden og andre steder i løpet av måltidene. 

Klager ble bitt av veggdyr og måtte skifte rom, uten at dette hjalp. Begge rommene
de fikk tildelt ved ankomst, i tillegg til det nye, var infisert av veggdyr. Om morgenen
så klager insekter på madrasser og sengetøy. Det ene rommet ble stengt, hotell
ledelsen påstod det var problemer med vannet. Klager så ved to anledninger at
rengjøringspersonalet dro frem sengene og sprayet med insektsspray.

Tilbake i Norge måtte all bagasje, klær etc. rengjøres og fryses. En del måtte kastes da
det ikke er mulig å fryse solkrem etc. Klager brukte i overkant av 20 timer på etterarbeide
pga. veggdyr.

Ved hjemkomst, gikk klager til lege og til skadedyr kontrollen og fikk bekreftet at det var
veggdyr.

Klager krever halve reisens pris, transport, kjøring og merarbeid i forhold til å hindre
spredning av veggdyr i Norge, totalt kr. 39.614.

Det vises for øvrig til korrespondanse fra klager.

Tjenesteyterne har i det vesentlige anført
Klager kontaktet Reisegiganten først den 31.08.2016. Reisegiganten anfører at klager ikke
tok kontakt i løpet av ferien. De fikk følgelig ikke mulighet til å hjelpe klager og ev. flytte
de til et annet hotell. 

Før avreise ble klager informert om følgende: 

"Hvis det likevel skulle bli noe dere er misfornøyd med når det gjelder TRH Paraiso
Hotel, Estepona, må dere først ta det opp med personalet på hotellet. Hvis ikke
hotellpersonalet kan hjelpe dere, må dere ta kontakt med med deres hotellformidler
Sunhotels på telefon eller Solfaktor (08:00-16:30) slik at vi får mulighet til å løse
problemet. Telefonnummer står på reisedokumentet".

Via Reisegigantens reisevilkår informerer de om følgende: "Fel och misstag under resans
gång måste först hänvisas till hotellet. Om de inte kan råda bot på situationen ska vårt
hotelleverantör kontaktas per telefon så att de får möjlighet att lösa problemet under
resans gång. Telefonnummer finns i ditt resedokument/hotellvoucher.När kunden inte
har försökt att lösa situationen på plats i kontakt med hotell och med vår hotellombud,
förlorar kunden sin rätt att klaga efteråt. Hotell och arrangör har rätt att få möjlighet att
rätta till brister under vistelsen. Tidsfristen för att överklaga till Reisegiganten AS är inom
4 veckor efter hemkomst. Överklagandet skall vara skriftligt, helst via e-post".

Reisegiganten undersøker alltid eventuelle klager med sin hotelleverandør Sunhotels og
hotellet på plass. Hotellet bekrefter at det ble foretatt en mindre renovering i en del av
restauranten, men all mat ble servert som vanlig. Hotellet har tilbudt seg å refundere kr.
4.126, men klager har ikke sendt sitt kontonummer. 

Hotellpersonalet kontrollerte rommene, men fant ingen veggdyr. De foretok en
desinfeksjon av rommet, noe klager var vitne til da de så personale med insektsspray.
Reisegiganten skriver at det heller ikke ble funnet noen veggdyr av desinfeksjonsselskap. 

Reisegiganten vil kompensere klager med 15% av hotellkostnaden, kr. 4.126 og som en
«good will» ytterligere kr. 500 per person, totalt kr. 6.626.

Det vises for øvrig til korrespondanse fra Reisegiganten AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
turarrangøren ikke har gitt anvisning på noe annet, vil det etter nemndas vurdering
være naturlig å ta opp manglene direkte med hotellet.  Fører ikke dette frem, må
turarrangøren kontaktes snarest. Dersom manglene ikke tas opp på reisemålet på en
måte som gir turarrangøren mulighet til å avhjelpe manglene, vil man ikke nå frem med
krav om prisavslag i ettertid.

Nemnda legger til grunn at klageren kontaktet hotellet, men ikke hotellagenten.  Dette er
for så vidt i henhold til regelverket. Hotellet flyttet klageren til et annet rom etter at han
anførte at det var insekter i det første rommet, som klageren mener måtte være veggdyr.
Han har forholdt seg i overensstemmelse til dette også etter hjemkomst, idet bagasjen
ble sendt til frysebehandling.  

Nemnda har gjennomgått sakens dokumenter, herunder en del bilder av utslett og
rapporten fra Skadedyrkontrollen. Det fremgår ikke av rapporten at kontrolløren fant
spor etter veggdyr, ekskrementer eller lignende i bagasjen.  Opplysningene i rapporten
er derfor i sin helhet en gjengivelse av klagerens opplysninger til kontrolløren om
forholdene på feriestedet.

I klagen er det nevnt at det også skal foreligge en legeerklæring, men den befinner seg
etter hva nemnda kan se ikke blant dokumentene.

Nemnda legger til grunn at det er forholdsvis vanlig med insekter i sydlige strøk.  Det er
vanlig at hotellene sprayer mot disse.  Veggdyr er imidlertid ikke vanlig, og et mye mer
omfattende problem hvis det finnes.  Rommene må i tilfelle desinfiseres. Hotellet har
opplyst at de ikke har hatt veggdyr tidligere, og at ingen andre gjester har klaget over
dette problemet.

I den forliggende situasjon er det klageren som har bevisbyrden for at bittene skyldes
veggdyr.  Nemnda kan ikke se at det er ført tilstrekkelig bevis for det.  Veggdyrbitt er
karakteristiske og går ikke over etter kort tid. Lege burde derfor ha vært oppsøkt for å
sikre bevis i saken.

Det er klaget over byggestøy og byggeaktivitet i spisesalen. Arrangøren har tilbudt et
prisavslag/kompensasjon på 15% av hotellutgiftene og en kompensasjon på kr. 2.500,
totalt kr. 6.626.  Nemnda finner at dette er et passende avslag.

Vedtak

Pakkereisenemnda kan ikke anbefale at det blir gitt ytterligere prisavslag/kompensasjon
ut over det som er tilbudt av arrangøren, kr. 6.626.