Vedtak i Transportklagenemnda
- Kollektivreiser

Sammendrag

Krav om frafall av kontrollgebyr.

Dato
07.12.2020

Saksnummer
2020-03152

Tjenesteytere
Vy

Klager har i det vesentlige anført

Klager skulle reise med tog fra Holmlia til Oslo S den 29. september 2020. Klager viser
til at hun kjøpte billett på automaten på togstasjonen, og at den lyste som vanlig. Klager
gikk om bord på toget og ble stoppet i kontroll. Kontrolløren sa at det ikke var registrert
ny billett på kortet til klager og at det ikke var noe feil på automaten på stasjonen. Klager
ble dermed ilagt gebyr. Klager sendte en klage til Vy, som gjentok at det ikke var feil på
automaten. Klager anfører at automaten registrerte billetten som vanlig, og dette var noe
hun så klart og tydelig.

Klager krever at gebyret frafalles.

Tjenesteyterne har i det vesentlige anført
VY har i sitt tilsvar vist til at klager ble påtruffet i en vogn merket «kun gyldig billett» på
toget den 29. september 2020 etter avgang fra Nordstrand. Klager kunne ved kontroll
ikke fremvise gyldig validert billett for reisen hun benyttet seg av, og ble derfor ilagt
kontrollgebyr.

VY viser til at reisekortet klager presenterte ved kontrollen inneholdt en pengesaldo på kr
37. Forrige billett på reisekortet var en enkeltbillett som ble kjøpt den 21. juli 2020, og det
var ikke registrert noen aktivitet på kortet etter dette.

VY anfører at den som disponerer kortet selv må forsikre seg om at man har gyldig
validert billett før ombordstigning, noe som kan gjøres svært enkelt ved å se på skjerm
når man avleser reisekortet på en kortleser hvor man vil få et grønt lys og pip dersom
avlesingen er OK. VY viser til at det fremgår av baksiden av reisekortet at kortet må
inneholde en gyldig, aktivert billett ved reise.

VY viser til at det er Entur AS som har ansvar for drift av billettautomater og validatorer.
VY har vært i kontakt med Entur, og de har ikke logget noen feil med sitt utstyr ved
Holmlia den 29. september. Basert på dette og at det ikke er logget noen aktivitet
på kortet den 29. september, finner VY det usannsynlig at klager skulle ha fått OK på
aktivering av billett på reisekortet forut for reisen.

VY opprettholder krav om betaling av gebyr.

Nemnda bemerker

Klager ble ilagt gebyr på toget den 29. september 2020 fordi hun ikke kunne fremvise
gyldig billett ved kontroll.

Det fremgår av Vys transportvilkår § 4 at passasjerer som ved kontroll ikke kan vise gyldig
billett, vil bli ilagt et gebyr. Bestemmelsen er objektiv og gebyr kan således ilegges selv
om passasjeren ikke har opptrådt klanderverdig.

Ved kontroll kunne ikke klager fremvise en gyldig billett og vilkårene for å ilegge gebyr
var således til stede. Nemnda viser til at det er klagers ansvar å sørge for å ha en gyldig,
aktivert billett på reisekortet. Nemnda har forståelse for at det i et slikt tilfelle som dette
kan oppleves strengt å bli ilagt gebyr, men av hensyn til reiseforetakenes behov er det
nødvendig å ha en konsekvent praksis.

Det er ved undersøkelse heller ikke avdekket at det var noe feil på billettautomaten på
Holmlia stasjon på reisetidspunktet. 

Nemnda finner ikke å kunne anbefale at gebyret frafalles.

Vedtak

Transportklagenemnda – Kollektiv finner ikke å kunne anbefale at klager gis medhold.