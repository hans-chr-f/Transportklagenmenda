Vedtak i Transportklagenemnda - Fly

Sammendrag

Krav om refusjon av utgifter til taxi ved kansellering. Boeing 737 MAX.

Dato
11.02.2020

Saksnummer
2019-01862

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY1817 fra Las Palmas (LPA) til Oslo lufthavn
(OSL) 20. april 2019 kl. 17.30. Det ble gitt beskjed om innstillingen ni dager før avreise, og
klager ble flyttet til DY8409 med avgang kl. 19.15. Planlagt ankomsttid var kl. 01.40, og
faktisk landing var kl. 02.15. 

Som følge av den sene ankomsttiden, måtte klager ta taxi til sitt hjemsted. Regningen
kom på kroner 1 077, og klager har fremmet krav om refusjon av disse utgiftene.

Tjenesteyterne har i det vesentlige anført
Norwegians flyvning DY1817 fra Las Palmas til Oslo 20. april 2019 ble kansellert.
Kanselleringen skyldtes mangel på fly i flåten som følge av at alle fly av typen Boeing
737 MAX ble satt på bakken. Som en følge av flyulykken i Etiopia, som involverte
et fly av denne typen, utstedte the European Aviation Safety Agency (EASA) et
sikkerhetsreglement som forbød alle operasjoner med 737 MAX i Europa. Norwegian har
16 slike fly i flåten, og dette påvirket derfor selskapets rutenett i stor grad. Selskapet har
anført at de har brukt sine fly til maksimal kapasitet for å avhjelpe situasjonen som følge
av sikkerhetsreglementet. 

Minst 25 flyselskaper ble påvirket av EASAs reglement, og dette gjorde at etterspørselen
etter å leie fly i markedet ble svært høy. Norwegian er dessuten en av de sterkest
påvirkede selskapene i Europa. Norwegian stod ansvarlige for én av tre flyvninger fra
europeiske flyplasser med 737 MAX i løpet av de to første månedene av 2019. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om refusjon av utgifter, og
ethvert krav om standardkompensasjon.

Nemnda bemerker

Norwegians flyvning DY1817 fra Las Palmas til Oslo 20. april 2019 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Nemnda legger til grunn at kanselleringen skyldtes omdisponering av Norwegians
tilgjengelige flymaskiner i kjølvannet av at fly av typen Boeing 737 MAX ble suspendert
av europeiske luftfartsmyndigheter med virkning fra og med 12. mars 2019. Flyene
ble suspendert som følge av to fatale flyulykker i oktober 2018 og mars 2019, og er
fremdeles ikke satt tilbake i drift. 

De færreste flyselskap har en rekke reservemaskiner tilgjengelig til enhver tid, og dette
kan heller ikke forventes av selskapene, da en slik praksis vil gjøre det vanskelig å drive
flyselskap på lønnsomt vis. Dessuten må en hendelse som dette anses for å være av så
vidtrekkende karakter at ikke en gang tilgjengelig reservekapasitet ville dekket behovet
som oppstod etter suspensjonen. Nemnda mener at det foreligger årsakssammenheng
mellom suspensjonen av Boeing 737 MAX-maskinene og kanselleringen av klagers
flyvning. Nemnda er derfor av den oppfatning at suspensjonen av Boeing 737 MAX-
flyene må utgjøre en ekstraordinær omstendighet i forordningens forstand. 

Klager hadde allerede flere dager i forveien blitt booket om til nytt fly med avgangstid
under tre timer senere. Nemnda mener at forsinkelsen for passasjerene ikke kunne vært
unngått til tross for at alle rimelige tiltak var truffet, og nemnda kan derfor ikke se at
klager har krav på standarderstatning. Nemnda kan heller ikke se at klager har krav på
erstatning på annet grunnlag.

Vedtak

Transportklagenemnda - fly anbefaler ikke at klager gis medhold.