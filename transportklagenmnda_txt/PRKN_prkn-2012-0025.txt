Vedtak i Pakkereisenemnda

Sammendrag

Saken gjelder erstatning etter fall på badegulvet, Kreta.

Dato
26.09.2012

Saksnummer
25/12

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Destinasjon: Kreta

Antall reisende: 2

Reisens pris: 11.700

Tidspunkt: 070811 - 210811

Saken gjelder:

Saken gjelder erstatning etter fall på badegulvet, Kreta.

Klager er ikke fornøyd med måten Apollo har behandlet henne på etter et uhell på
baderommet på hotellet. Hun hadde tatt opp med hotellet at gulvet var glatt etter
rengjøring og at hun hadde behov for en gummimatte for ikke å skli.

Det var heller ikke håndtak på veggen ved badekaret. Lørdag 13. august skled hun og dette
førte til smertefulle vrikkinger i kne, ankel og skulder.

Dagen etter tok hun kontakt med Apollo, som satte henne i kontakt med lege.

Ankel og fot fikk støttebandasje, skulder ble lagt i fatle og hun fikk krykker.

Skaden kunne ha vært unngått hvis det hadde vært matte og håndtak.

Klager hadde ca. 40 trappetrinn for å gå opp til sitt rom. Apollos reiseleder ville ikke spørre
andre gjester om de ville bytte rom slik at klager kunne slippe å gå opp alle trinnene. Denne
manglende forståelse og de mange trappetrinnene førte til svekket immunforsvar med
smerte i bihule, hals og tannkjøtt, samt hoste og tett nese.

Dette førte til redusert kvalitet på reisen ved at de ikke fikk deltatt i utflukter.

Klager anfører også at hun nesten ble påkjørt av en buss fordi veien var smal.

Dette ble videreformidlet til Apollo uten oppfølgning. Hendelsen ga henne sjokk og reduserte
gleden ved å være på ferie.

Apollo har vist til at det ikke var mulig å få flyttet klager til annet rom fordi hotellet var
fullbooket. Det ble likevel tatt kontakt med reiseforsikringen i tilfelle den ville dekke
kostnadene ved bytte av hotell.

Fordi legen mente det ikke var grunnlag for å skrive erklæring om at det var nødvendig med
bytte av bosted av medisinske grunner, kunne reiseforsikringen ikke dekke merkostnaden.
Hotellet fikk for øvrig ingen henvendelse om matte på gulvet eller håndtak før hendelsen.

Apollo finner ikke grunnlag for å gi noen kompensasjon.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen.
Mangler kan gi grunnlag for prisavslag med mindre de avhjelpes innen rimelig tid. Badegulv
som av spesielle årsaker er ekstraordinært glatte, kan etter omstendighetene tenkes å
utgjøre en mangel. På grunnlag av de opplysninger som klager og Apollo har gitt i saken, kan
imidlertid ikke reklamasjonsnemnda se at det er sannsynliggjort at badegulvet var av en slik
ekstraordinær karakter at det innebar en mangel ved reisen i pakkereiselovens forstand. At
det ikke var matte på gulvet eller håndtak på veggen er heller ingen mangel.

Klager hadde uttrykt ønske om å bytte rom for å slippe å gå så mange trappetrinn.

At Apollos representant ikke forsøkte å få andre gjester til å flytte, er heller ikke en mangel ved
reisen etter nemndas vurdering.

Klagers uhell på baderommet og etterfølgende plager er etter nemndas syn et hendelig
uhell som ingen kan lastes for og hvor utgifter til legebesøk og medisiner vanligvis dekkes av
reiseforsikringen.

Vedtak:

Reklamasjonsnemnda for pakkereiser kan ikke anbefale at det ytes noen kompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Solveig Kohagen, Ving Norge AS

Vigdis Fiske, Amisol AS.