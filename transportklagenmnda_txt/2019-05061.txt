Vedtak i Transportklagenemnda - Fly

Sammendrag

Krav om refusjon av ekstra utgifter for innsjekking på flyplassen.

Dato
25.08.2020

Saksnummer
2019-05061

Tjenesteytere
Wizz Air

Klager har i det vesentlige anført

Klager og hennes venn skulle reise fra Gdansk til Oslo den 15. september 2019 med
W61783. På flyplassen i Gdansk ble de avkrevd 320 zloty for å motta sine boardingkort.
Siden klager ikke hadde sjekket inn på nettet tre timer før flyturen, måtte de betale
denne ekstra kostnaden. 
Klagerne mener de ikke har blitt informert om denne ekstra kostnaden ved bestilling
eller i noen av de tre e-postene som har blitt mottatt fra flyselskapet angående flyturen. 
Klagerne er av den oppfatning at dette er mangelfull informasjon / villedende
markedsføring. 

Klagerne krever refusjon av den ekstra utgiften på 320 zloty.

Tjenesteyterne har i det vesentlige anført
Da passasjerene booket reisen på nettet måtte de krysse av for at de har lest reglene og
vilkårene. I vilkårene fremkommer det at Wizz Air ikke tilbyr gratis innsjekk på flyplassen,
og at man må betale et gebyr dersom man møter opp uten å ha sjekket inn på forhånd.
Man kan sjekke inn online mellom 48 opptil tre timer før avreise. 

Da klagerne ikke har fremlagt noen bevis for feil på nettsiden eller på mobilappen, kan
Wizz Air ikke imøtekomme klagers krav.

Nemnda bemerker

Nemnda har delt seg i et flertall og et mindretall. Nemndas flertall, nemndslederen og
forbrukerrepresentantene, mener at: 

Klager med reisefølge skulle reise fra Gdansk til Oslo den 15. september 2019 med Wizz
Air. Klager  var ikke klar over at hun for å unngå gebyr måtte sjekke inn online og skrive
ut ombordstigningskortene på forhånd. Hun ble avkrevd 320 zloty på flyplassen. 

Ved bestilling av en flyreise på internett er det viktig å undersøke vilkårene nøye før
bestilling av flyreisen bekreftes. Når tilbudet er akseptert, er avtalen bindende. 

Følgende fremgår av selskapets vilkår:

"9.6. Online check-in and check in via Wizz Air mobile application is available on certain
routes. If online check-in is available, You must choose when making Your reservation
whether You will check-in online or at the airport. If You select airport check-in, We will
charge a non-refundable handling fee, payable at the time of the reservation. If, at the
time of reservation, You have selected online check-in, You may later decide to check in
at the airport, but in such case You will be charged a handling fee, payable at the airport.
The amount of such airport handling fees are available on the Website or from the Call
Centre.

9.7. Unless agreed otherwise by us, if you have selected to use
online check-in for your flight, you can check-in online
from 48 hours up to 3 hours before the Scheduled flight departure
time. Online check-in is available via the Website or
the Wizz Air mobile application.

9.8. If you checked-in online on the Website, You must print or download the Boarding
Pass no later than 2 hours prior to the departure time according to the Schedule. If you
checked- in via the Wizz Air mobile application, You shall download the mobile Boarding
Pass in Your mobile device’s passbook or other application with similar functionalities no
later than 2 hours prior to the departure time according to the Schedule. In both cases
You must present the printed or downloaded Boarding Pass together with Your valid
Travel Documents used during online check-in at airport security and at the boarding
gate."

Etter flertallets syn er dette såvidt uvanlige vilkår og med såpass store konsekvenser at
det er noe selskapet bør gjøre kundene særskilt oppmerksomme på, for eksempel slik
at det klart fremgår av billettene i tillegg til vilkårene. Flertallet mener at disse vilkårene
i pkt 9.6, 9.7 og 9.8 er tyngende vilkår for forbrukeren, og at de bevisst er gjemt bort i
standardvilkår. Vilkårene fremgår derfor ikke på en tilstrekkelig klar og tydelig måte. 

Flertallet bemerker i tillegg at det har kommet inn flere klager over samme forhold.

Flertallet er følgelig av den oppfatning at opplysningen om nødvendigheten av å sjekke
inn online på forhånd og skrive ut ombordstigningskortet for å unngå å betale et relativt
høyt gebyr, burde vært gitt på en langt klarere og mer lettfattelig måte enn tilfellet var
her. 

Nemndas mindretall, bransjerepresentantene, mener at passasjeren selv har ansvar for
å sette seg inn i de gjeldende vilkår og er uenig med flertallet i at vilkårene bevisst er
gjemt bort.

Nemnda anbefaler at Wizz Air refunderer gebyret på 320 zloty.

Vedtaket er fattet med den dissens som fremgår over. 

Vedtak

Transportklagenemnda-fly anbefaler at klager gis medhold og refunderer gebyret på 320
zloty.