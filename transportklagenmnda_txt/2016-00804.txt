Vedtak i Transportklagenemnda - Fly

Sammendrag

Krav om standarderstatning og refusjon ved forsinkelse. Videreforbindelse. 

Dato
20.06.2017

Saksnummer
2016-00804

Tjenesteytere
Norwegian

Klager har i det vesentlige anført

Klager skulle reise med Norwegians flyvning D82805 fra Oslo lufthavn (OSL) til London -
Gatwick (LGW) 23. juni 2015. Klager hadde videreforbindelse med Norwegians flyvning
D82670 til Faro (FAO) kl. 15.35 lokal tid. Flyvningen fra Oslo ble forsinket og klager rakk
følgelig ikke sin videreforbindelse. 

Klager har fremsatt krav om standarderstatning i henhold til EU-forordning 261/2004,
samt refusjon av kroner 11 061,29 for nye flybilletter, hotellovernatting, taxi og leiebil.

Tjenesteyterne har i det vesentlige anført
Klager skulle reise med Norwegians flyvning D82805 fra Oslo til London - Gatwick 23.
juni 2015. Flyvningen ble forsinket med en time og 49 minutter, og det er ingen tvist om
forsinkelsens lengde. 

Passasjeren skulle videre med et annet flyselskap fra London, og det opplyses ikke
om når videreforbindelsen hadde avgangstid. I disse tilfellene må passasjerene sjekke
bagasjen ut og inn igjen, samt at man må ta høyde for andre eventualiteter som kan
oppstå i forbindelse med en reise. Norwegian kan ikke være ansvarlig for at passasjeren
har beregnet for kort tid i transitt. 

Forsinkelsen gir ikke grunnlag for erstatning, og Norwegian avviser følgelig klagers krav.

Nemnda bemerker

D82805 fra Oslo til London - Gatwick 23. juni 2015 ble forsinket med en time og 49
minutter. Dette førte til at klager og hans reisefølge ikke rakk sin videreforbindelse til
Faro. De ankom først Faro dagen etter, 21 timer senere enn planen.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Begge klagers flyvninger var med Norwegian, i motsetning til det selskapet hevder i sitt
svar til nemnda. Dette må bero på en misforståelse fra Norwegians side, da klagers
billetter er vedlagt. 

Klager har imidlertid ikke kjøpt gjennomgående billett; han har kjøpt to separate reiser
med Norwegian. Det vises til at billettene har to ulike bookingnumre: 27R2YG og 27RZYL.

Forsinkelsen i tilknytning til destinasjonen London var en time og 49 minutter, som ikke
gir rett til standarderstatning i henhold til forordningen. 

Klager har krevd dekket utgifter til hotell i ventetiden på kroner 2 075, taxiutgifter på
kroner 238, nye flybilletter på kroner 4 776,60, samt merutgifter til leiebil på kroner 3
971,50.

Nemnda kan ikke se at det foreligger ansvarsgrunnlag etter luftfartsloven § 10-20. Klager
har ikke beregnet tilstrekkelig tid mellom flyvningene, noe han selv må bære risikoen for.

Vedtak

Transportklagenemnda - fly anbefaler ikke at klager gis medhold.