Vedtak i Transportklagenemnda
- Kollektivreiser

Sammendrag

Refusjon av utgifter til drosje.

Dato
17.11.2016

Saksnummer
033/16 K

Tjenesteyter
Ruter

Klager har i det vesentlige anført: 17. mai 2016 kl. 10.52 skulle klager ta buss 75A fra
Nordseter Gård i retning Lambertseter. Klager møtte opp ved bussholdeplassen kl.
10.48.

Bussen uteble og kl. 10.59 ringte klager til Ruters kundeservice. Etter å ha snakket med Ruters
representant i 5 minutter uten avklaring, tok klager drosje kl. 11.05, siden rute 75A kun går én
gang i timen.

Klager er en trofast og alltid-betalende kunde og har aldri søkt om drosjerefusjon. Klager
opplever at bevisbyrden ligger på ham og at han må bevise at han snakker sant. Klager har
forsøkt å få ut logg på sin smart-telefons geo-tagging uten å lyktes med det.

Klager krever at Ruter refunderer utgifter han hadde til drosje kr 217,-

Ruter har i det vesentlige anført:

Ruters reisegaranti gir kunden mulighet til å ta drosje for inntil kr 500,- dersom svikt i vårt
tilbud skulle føre til at du blir mer enn 20 minutter forsinket til ditt bestemmelsessted.

Klager skulle reise med busslinje 75A fra Nordseter Gård i retning Lambertseter kl. 10:52 den
17. mai 2016. Hans påstand er at bussen uteble denne dagen og at han derfor er berettiget til
å få sine utgifter til drosje dekket.

Ruters busser er tilknyttet et sanntidssystem, som gjør at Ruter, så sant bussen er pålogget,
kan se hvor bussen har vært i forhold til ruten sin. Dette systemet er GPS-basert og svært
nøyaktig.

Ruter har sjekket avgangen som klager skulle ta denne dagen, og bussen passerte
holdeplassen kl. 10:52:01, altså i henhold til rutetiden 10.52.

Ruter har ingen grunn til å tro at systemet hadde noen feil denne dagen, da alle data ser
korrekte ut.

Ruters påstand er at bussen har kjørt i henhold til oppsatt rute, og at det derfor ikke finnes
grunn for å gi refusjon av drosje i dette tilfellet.

Nemnda bemerker:

I følge Ruters reisegaranti dekkes drosjeregninger med inntil kr 500 ved svikt i trafikktilbudet
som fører til forsinkelser på mer enn 20 minutter.

Ruter har opplyst at deres «sanntidssystem» viser at bussen passerte holdeplassen ved
Nordseter gård i henhold til rutetiden, dvs. kl. 10.52.01.

Etter anmodning fra nemnda har Ruter gitt følgende informasjon om sanntidssystemet:

Ruter har et Sanntids- og informasjonssystem (SIS) som brukes på buss, trikk og T-bane. Når
kjøretøyet settes i drift så logges det på systemet, som er GPS-basert og har en feilmargin
på +/- fem meter. Trafikklederne kan følge kjøretøyene og «se» hvor de kjører i henhold til
linjekartet.

Lystavlene på holdeplassene viser hvor mange minutter det er til kjøretøyet kommer til den
holdeplassen du står på. Her blir det gjort beregninger ut fra hvor lang tid det normalt vil ta
å kjøre strekningen fra der kjøretøyet er og frem til holdeplassen. Ved for eksempel kø eller
andre hindringer, så kan det ta lengre tid denne det som står opplyst. Dersom kjøretøyet ikke
er logget på vil det stå betegnelsen «ca.» foran minutt-tallet.

Vi har også tilgang til historikken i sis, det vil si at vi i ettertid kan finne ut om bussen var i
rute eller ikke. Vi kan lete opp på dato og linjenummer, da får vi opp alle avganger som er
satt opp på den linjen den aktuelle datoen. Dersom en avgang ikke er logget på systemet vil
den være merket med rødt, og det eneste vi får opp vil være oppsatt rutetid, men vi vil ikke
kunne se når bussen faktisk var på holdeplassen. De bussene som er logget på kan vi følge
i linjekartet, vi får opp oppsatt rutetid ved hvert enkelt stoppested, vi får vi sett når bussen
ankom stoppestedet, om den stoppet eller bare passerte, og når den forlot stoppestedet på
sekundnivå ..

Nemnda viser til at Ruter har opplyst at det ikke er noen grunn til å tro at systemet hadde
noen feil denne dagen da alle data ser korrekte ut.

Nemnda finner etter en samlet vurdering ikke sannsynliggjort at bussen uteble. Det er følgelig
ikke grunnlag for refusjon.

Transportklagenemnda finner ikke grunnlag for å anbefale å ta klagen til følge.

Vedtak:

Transportklagenemnda Kollektivtransport finner ikke å kunne anbefale at klager gis medhold i
refusjon av utgifter til drosje.

Vedtaket er enstemmig.