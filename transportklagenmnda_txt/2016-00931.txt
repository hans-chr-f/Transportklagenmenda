Vedtak i Transportklagenemnda - Fly

Sammendrag

Krav om standardkompensasjon og tapt arbeidsfortjeneste ved
forsinkelse. Forskjellsbehandling av Norwegians kundeservice.

Dato
15.08.2017

Saksnummer
2016-00931

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY7002 fra New York (JFK) til Oslo lufthavn
(OSL) 18. oktober 2016. Flyvningen ble forsinket med over tre timer. 

Etter hjemkomst fremsatte klager krav om standardkompensasjon på 600 euro, samt
tapt arbeidsfortjeneste på kroner 944,20. Klagers reisefølge gjorde det samme. Klager
fikk tilkjent avkortet standarderstatning på 300 euro for forsinkelser under tre timer,
mens reisefølget ble tilkjent full erstatning på 600 euro. 

Overfor Transportklagenemnda har klager fremsatt krav om de ytterligere 300 euro, da
hun anfører at hun er forskjellsbehandlet av Norwegians kundeservice.

Tjenesteyterne har i det vesentlige anført
Norwegians flyvning DY7002 var forsinket med tre timer og 44 minutter ved ankomst til
Oslo. Klager har krav på en standarderstatning på 300 euro, jf. EU-forordning 261/2004
artikkel 7. 

Selskapet påpeker at det ble gjort en saksbehandlingsfeil av Norwegians
kundeserviceavdeling i reisefølgets tilfelle. Ved forsinkelser under fire timer, hvor
strekningen er over 3 500 kilometer utenfor EU/EØS-området, kan kompensasjonen
reduseres med 50 prosent. De reisende på DY7002 18. oktober 2016 har dermed krav på
300 euro pr. person. Norwegian anfører at en menneskelig feil ikke setter presedens for
andre klagere på samme avgang. 

Norwegian avviser på ovennevnte bakgrunn klagers krav om ytterligere 300 euro i
standarderstatning.

Nemnda bemerker

Nemnda legger til grunn at Norwegian ikke bestrider at klager har krav på
standarderstatning i henhold til EU-forordning 261/2004, og at tvisten i denne saken kun
omhandler erstatningsutmålingen. 

Det følger av EU-forordning 261/2004 artikkel 7 nummer 2 bokstav c at i de tilfeller
hvor flyvninger på over 3 500 kilometer utenfor EU/EØS-området er forsinket med
mellom tre og fire timer, "kan det transporterende luftfartsselskap redusere erstatningen
omhandlet i nr. 1 med 50 prosent". Norwegian har etter nemndas syn utbetalt korrekt
erstatningsbeløp til klager. 

Nemnda har forståelse for at klager finner det urimelig at Norwegian har utbetalt en
kompensasjon på ytterligere 300 euro til en annen passasjer. Nemnda legger imidlertid
til grunn at kun én annen passasjer (klagers reisefølge) ble tilkjent kompensasjon av
denne størrelsen, og er av den oppfatning at Norwegian ikke er rettslig forpliktet til å gi
tilsvarende kompensasjon til andre passasjerer. Det vises i denne sammenheng også til
tidligere nemndspraksis, f.eks. FLYKN-2013-789.

Nemnda legger til grunn at Norwegian har utbetalt korrekt erstatningsbeløp til klager.

Vedtak

Transportklagenemnda - fly anbefaler ikke at klager gis medhold.