Vedtak i Transportklagenemnda - Fly

Sammendrag

Krav om standarderstatning som følge av kansellering. Klagers
representant har rettet kravet mot wetlease-selskapet.

Dato
17.11.2021

Saksnummer
2021-00405

Tjenesteytere
euroAtlantic Airways
Norwegian Air Shuttle

Klager har i det vesentlige anført

Klagen er sendt inn til Transportklagenemnda på vegne av fire klagere som skulle
reise med DY1740 fra Oslo til Barcelona den 28. august 2019. Det er fremsatt krav om
standarderstatning i henhold til EU-forordning 261/2004 for de fire passasjerene som
følge av at flyvningen ble kansellert.

Klagers representant har fremsatt kravet mot selskapet som står oppført som utførende
selskap på klagernes boardingkort, euroAtlantic Airways. Representanten viser til at
det er det utførende selskapet som er ansvarlig i henhold til EU-forordning 261/2004.
Representanten har videre anført at det ikke lenger er mulig å fremsette krav mot
Norwegian for hendelser som fant sted før 18. november 2020.

Tjenesteyterne har i det vesentlige anført
Ingen av tjenesteyterne har inngitt tilsvar i saken. 

Overfor klager har euroAtlantic Airways forklart at det er Norwegian som er ansvarlig i
dette tilfellet og at kravet om standarderstatning derfor må rettes mot Norwegian.

euroAtlantic Airways har til nemnda opplyst at de opererte flyvninger for Norwegian via
en wetlease-avtale og at de derfor ikke er ansvarlige.

Nemnda bemerker

Norwegian har ikke inngitt tilsvar i saken. Nemnda treffer da vedtaket
basert på opplysningene som er fremkommet tidligere i saken, i tråd med
transportklagenemndforskriften § 5-3 tredje ledd.

På bakgrunn av sakens opplysninger legger nemnda til grunn at klagers representant
har fremsatt krav om standarderstatning for fire personer som følge av en kansellering
av Norwegians flyvning DY1740 fra Oslo til Barcelona den 28. august 2019. Kravet er
rettet mot euroAtlantic Airways, som er oppført som utførende selskap på klagernes
boardingkort.

Når en flyvning blir kansellert, er det i henhold til EU-forordning 261/2004 det
transporterende luftfartsselskapet som er ansvarlig for å utbetale standarderstatning
hvis vilkårene for dette er oppfylt, jf. forordningens artikkel 5.

Et «transporterende luftfartsselskap» er i forordningens artikkel 2 bokstav b definert som
«et lufttransportforetak som utfører eller har til hensikt å utføre en flyging i henhold til
en avtale med en passasjer eller på vegne av en annen person, juridisk eller fysisk, som
har en avtale med denne passasjeren». Dette tilsier at euroAtlantic Airways er å regne
som det transporterende luftfartsselskapet i forordningens forstand. Imidlertid er det
i fortalens punkt 7 påpekt at «[f]or å sikre en effektiv anvendelse av denne forordning
bør de forpliktelser den fastsetter påhvile det luftfartsselskapet som utfører eller har til
hensikt å utføre en flyging, enten med eget luftfartøy, med luftfartøy som leies med eller
uten besetning, eller på enhver annen måte.» EU-domstolen kom i saken C-532/17 (Wirth
m.fl.) frem til at begrepet «transporterende luftfartsselskap» skal tolkes slik at det ikke
omfatter et flyselskap som leier ut et fly og besetning til et annet flyselskap i henhold til
kontrakt  (såkalt «wetlease»), men ikke har det operasjonelle ansvaret for flyvningen.

Ettersom euroAtlantic Airways opererte via wetlease, er de ikke å anse som
«transporterende luftfartsselskap» i dette tilfellet. Kravet må derfor rettes mot
Norwegian.

Vedtak

Transportklagenemnda anbefaler at klager ikke gis medhold i kravet mot euroAtlantic
Airways.