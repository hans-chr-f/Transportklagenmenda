Vedtak i Transportklagenemnda
- Kollektivreiser

Sammendrag

Krav om frafall av ilagt gebyr ved reise med buss.

Dato
11.06.2019

Saksnummer
2019-01714

Tjenesteytere
Ruter

Klager har i det vesentlige anført

Klager reiste med buss fra Jernbanetorget til St. Hanshaugen 24. oktober 2018. Tidligere
hadde klager blitt anbefalt av Ruter å benytte seg av selskapets mobilapplikasjon for kjøp
av billetter. Han hadde spurt hva som gjaldt dersom telefonen gikk tom for strøm, og
hadde blitt forklart at kontrollørene hadde nødladere, slik at passasjerene kunne vise
billettene sine. 

Under kontroll 24. oktober viste det seg at dette ikke stemte. Da klager ba om å få låne
nødlader, fikk han beskjed om at kontrollørene ikke hadde dette. Han ble bedt om å gå til
Ruters kontorer for å vise at han hadde gyldig billett. Heller ikke her ble boten frafalt, og
klager har på denne bakgrunn fremsatt krav om frafall av ilagt gebyr.

Tjenesteyterne har i det vesentlige anført
Klager ble ilagt gebyr på bussen 20. oktober 2018 da han ikke hadde billett. 

Klager henvendte seg til Ruter først 2. april 2019. Det ble spurt etter ID i applikasjonen
som kunne underbygge hans påstand om gyldig billett på kontrolltidspunktet. Dette
hadde ikke klager. Han opplyste om at applikasjonen var slettet da han hadde oppholdt
seg i utlandet, Det er heller ikke notert noe om at han hevdet å være tom for strøm i
kontrollrapporten. 

Ruter har på ovennevnte grunnlag avvist klagers krav om frafall av ilagt gebyr.

Nemnda bemerker

Klager ble ved kontroll på bussen 20. oktober 2018 ilagt gebyr da han ikke kunne vise
billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan
vise gyldig billett, vil bli ilagt gebyr. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig. Klager kunne ikke vise billett og
vilkårene for å ilegge gebyr var dermed tilstede. 

Klager har forklart at telefonen gikk tom for strøm, og at han var av den oppfatning
at kontrollørene hadde nødladere for bruk i slike tilfeller. Nemnda bemerker i denne
forbindelse at den reisende selv har ansvaret for at telefonen virker og har tilstrekkelig
med strøm under reisen.

Før øvrig har klager opplyst at Ruter appen er slettet. Det er derfor ikke mulig å sjekke
billettkjøp.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold.