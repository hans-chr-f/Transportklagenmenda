Vedtak i Transportklagenemnda - Fly

Sammendrag

Refusjon av avbestilte billetter. Klager hadde kjøpt avbestillingsforsikring.

Dato
14.06.2023

Saksnummer
2022-02658

Tjenesteytere
Travellink

Klager har i det vesentlige anført

Tidlig i oktober 2021 bestilte klager billetter med Lufthansa hos Travellink for en reise
fra Oslo via Frankfurt til Athen for en voksen og tre barn med avreise den 17. februar
og retur den 20. februar 2022.  Etter at de ombestemte seg, ble reisen avbestilt den 29.
oktober 2021. Deretter måtte klager forholde seg "statusoppdatering" på Travellinks
egen app hvor han fikk opplyst at det kunne ta opptil tre måneder før Travellink ville få
svar fra flyselskapene. Den 8. juli 2022 purret klager og det samme gjorde han den 31.
juli. Begge gangene fikk han kun et svar om at flyselskapene pliktet å refundere innen
7 dager i henhold til EU-forordning 261/2004. Etter ett år uten å ha fått refusjon, valgte
klager å sende saken til Transportklagenemnda. Status er fortsatt at saken er under
behandling hos Travellink.

Klager krever innbetalt beløp for billetter refundert med kr 8494, samt refusjon av
"kanselleringsforsikring" som kostet kr. 290 per person, totalt kr 9654.

Tjenesteyterne har i det vesentlige anført
Travellink viser til fremlagt bestillingshistorikk (PNR). Reisen ble bestilt den 30. juli 2021
for en reise tur/retur fra Oslo via Frankfurt til Athen med utreise den 17. februar og retur
den 20. februar 2022. Den 29. oktober 2021 ga klager dem beskjed om at han ønsket å
avbestille billettene.  I henhold til flyselskapets vilkår, som klager godtok ved bestillingen,
er dette ikke-refunderbare billetter og det er ikke på noe tidspunkt lovet en full refusjon
av billettprisen fra Travellink. De kan refundere skatter og avgifter, som i dette tilfellet
utgjør kr 958 per person, totalt kr 3832. Travellink ber klager oppgi bankinformasjon da
gyldighetstiden på kortet som billettene ble kjøpt med er utløpt.

Klager kjøpte en forsikring hos EuropAssist og må rette sitt krav om refusjon av
resterende billettpris dit.

Nemnda bemerker

Klager og Travellink har oppgitt forskjellige tidspunkt for når billettene ble bestilt i 2021.
Nemnda legger til grunn at billettene ble avbestilt av klager og at bestillingstidspunktet
ikke har noen betydning for utfallet i saken. 

Klager har fremlagt krav om full tilbakebetaling av flybilletter som han selv avbestilte og
vist til at han hadde kjøpt en avbestillingsforsikring. 

Fra det øyeblikk klager kansellerte reisen hadde han ikke lenger en «bekreftet
reservasjon» på flyvningene. En bekreftet reservasjon er en forutsetning for at
refusjonsreglene som følge av en kansellert reise i EU-forordning 261/2004 kommer til
anvendelse jf. artikkel 3 nr. 2 bokstav a. Hva som gis i refusjon når man selv avbestiller en
reise følger av flyselskapets vilkår for den billettype man har bestilt.

Travellink har fremlagt bestillingshistorikken og vist til at klager hadde kjøpt billetter
som ikke er refunderbare i henhold til flyselskapets vilkår. Ved avbestilling av denne
billettypen er det kun refunderbare skatter og avgifter som tilbakebetales. Nemnda
anbefaler at Travellink refunderer dette beløpet til klager så snart nødvendige
bankopplysninger er mottatt fra klager.

Klager hadde kjøpt avbestillingsforsikring. Nemnda anbefaler klager å ta kontakt med
forsikringsselskapet for refusjon av det resterende beløpet. Nemnda bemerker at ved en
frivillig avbestilling og påfølgende bruk av en forsikring, vil man ikke kunne kreve refusjon
av forsikringsbeløpet.

Vedtak

Transportklagenemnda anbefaler at Travellink betaler refunderbare skatter og avgifter til
klager, og at klagen for øvrig ikke tas til følge.