Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
05.12.2013

Saksnummer
218/13F

Tjenesteyter
Norwegian Air Shuttle ASA

Krav om erstatning grunnet nektet ombordstigning.

Klager har i det vesentlige anført:

Klager skulle reise fra Stavanger til Oslo 15. mars 2013 kl. 08:10 med DY525. Klager ankom
flyplassen kl. 07:20. Flere av innsjekkingsmaskinene var ute av drift, og det var lang kø på de
som fungerte. Da det ble klagers tur kl. 07:37 fikk han melding på skjermen om at innsjekk var
stengt. Klager stiller seg undrende til dette da han var innenfor 30 minutters fristen, og ville
rukket å levere bagasjen innen kl. 07:40.

Klager henvendte seg i skranken og la frem problemet. Damen i skranken undret seg også
over hvorfor klager ikke fikk sjekket inn da han var innenfor fristen. Hun ba klager henvende
seg i den manuelle innsjekkingskranken for å få være med flyet. Klager ble her avvist og måtte
kjøpe nye billetter.

Klager krever refusjon av nye billetter, kroner 3 320.

Norwegian har i det vesentlige anført:

For å fullføre en bestilling på Norwegians nettsider må man krysse av for å ha lest regler og
vilkår. Her kommer det frem at man på innenlandsreiser må være ferdig innsjekket minst 30
minutter før avgang.

I brev til nemnda av 7. mai 2013 opplyser Norwegian at innsjekkingsautomaten stengte før
bagdrop. I e-post til nemnda av 22. oktober 2013 opplyser Norwegian at dette er feil. Det
anføres at innsjekkingsautomatene stenger automatisk i tråd med Norwegians vilkår, dvs. 30
minutter på innland og 45 minutter på utland.

Det er svært viktig å være ute i god tid på flyreiser, og man må ta høyde for at det kan være kø
ved innsjekk, bagdrop og i sikkerhetskontrollen. Hver enkelt reisende er selv ansvarlig for at
innsjekk gjennomføres innenfor betingelsene på reisen.

Klager fikk booket om sine billetter til neste ledige avgang.

Norwegian kan på grunnlag av ovennevnte ikke imøtekomme klagers krav.

Det vises for øvrig til Norwegians brev.

Nemnda bemerker:

Det følger av Norwegians vilkår at innsjekkingen stenger 30 minutter før flyets publiserte
avgangstid på reiser innenlands. Det fremkommer videre at «ved innsjekk på automat må
bagasjen være avlevert bagdrop senest 30 minutter før avgang. Dette betyr at man er ferdig
innsjekket når innsjekkingsskranken stenger».

Nemnda legger til grunn at innsjekkingsautomatene stenger samtidig med
innsjekkingsskranken og bagdrop. Nemnda viser til Norwegians e-post av 22. oktober 2013
samt at til annet ikke er opplyst på Norwegians hjemmesider. Det er uheldig at Norwegian ga
andre opplysninger i sitt første brev til nemnda.

Klager fikk ikke sjekket inn på innsjekkingsautomaten. Nemnda finner at dette mest
sannsynlig skyldtes at han forsøkte å sjekke inn etter at innsjekkingsfristen var ute.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.