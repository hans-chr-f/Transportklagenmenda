Vedtak i Transportklagenemnda - Sjø

Sammendrag

Refusjon av billett og matutgifter grunnet forsinkelse.

Dato
16.11.2018

Saksnummer
2018-00666

Tjenesteytere
Fjord1 AS

Klager har i det vesentlige anført

Klager skulle reise fra Arsvågen til Mortavika den 1. januar 2018 med avgang klokken
18:30 med Fjord1. Klager stod 2 timer i ferjekø. Avgangen ble forsinket og ny avgangstid
ble klokken 20:30.

Klager krever å få refundert billett på kr. 124 samt utlegg for mat på kr. 45.

Tjenesteyterne har i det vesentlige anført
Fjord1 har ikke svart klager. De har heller ikke avgitt uttalelse til nemnda.

Nemnda bemerker

Klager måtte den 1. januar 2018 vente to timer i kø på fergen fra Arsvågen til Mortavika
og krever dekket utgifter til mat med 45 kroner og billettutgiften på 124 kroner. 

Fjord 1 har verken besvart klagen og eller kommet med uttalelse til nemnda, heller ikke
etter påminnelse fra nemndas sekretariat den 9. april d.å.

Nemnda har likevel kompetanse til å behandle klagen, jf.
Transportklagenemndforskriften § 5-3 tredje punktum. De opplysninger som er
fremkommet i saken skal da legges til grunn. 

EU-forordning 117/2010 artikkel 16 - 20 regulerer båtpassasjerer rettigheter
ved forsinkelse blant annet om rett til informasjon, assistanse og forpleining og
kompensasjon for billettutgifter. Forordningen har i artikkel 3 en rekke definisjoner
som har betydning for båtpassasjerers rettigheter blant annet gjelder rett til mat og
forpleining og refusjon av kostnader ved forsinkelser.

I artikkel 3 j) defineres "havn" som et sted hvor det er foretatt anleggsarbeider og
forefinnes fasiliteter som gjør det mulig å motta skip hvor passasjerer regelmessig
innskipes og utskipes. 

I artikkel 3 k) defineres "havneterminal" som en terminal som er bemannet
av en transportør eller en terminaloperatør, i en havn med fasiliteter, såsom
innsjekkingsskranker, billettskranker eller lounger, og personale til innskipning eller
utskiping av passasjerer i forbindelse med passasjerseilaser. 

Nemnda legger til grunn at kaien i Arsvågen omfattes av definisjonen "havn", men ikke
kan betegnes som en "havneterminal" ifølge EU-forordningen. Rettighetene etter artikkel
17 og 18 gjelder bare seilinger fra havneterminal, og kommer følgelig uansett ikke til
anvendelse i klagers situasjon. 

Retten til informasjon om forsinkelse ved seilaser fra en havn skal gis så hurtig som
mulig, jf. artikkel 16 pkt. 1.

I forordningen § 20 er det imidlertid gitt unntaksbestemmelser som innebærer at
artikkel 17 (rett til assistanse og forpleining), artikkel 18 (rett til omlegging av reisen
eller tilbakebetaling av billett) og artikkel 19 (rett til kompensasjon for billettpris ved
forsinket ankomst) ikke finner anvendelse på passasjerer "med åpne billetter, så
lenge avgangstidspunktet ikke er angitt , med mindre  de har abonnementskort eller
periodekort". 

Fjord 1 har pr e-post av 15. november d.å. opplyst at klagers billett ikke er knyttet til en
bestemt avgang. Nemnda legger til grunn at billetten var en enkeltbillett som faller inn
under unntaket i § 20.  

Nemnda kan derfor ikke se at klager har rett til refusjon eller kompensasjon av
billettprisen. 

Nemnda har merket seg at informasjon om forsinkelser og køer gis på Fjord1s nettside.
Nemnda er ikke kjent med hvorvidt Fjord 1 har egen varslingstjeneste til personer med
abonnement.  Nemnda kan ikke se at det er grunnlag for kritikk av Fjord1 for mangelfull
varsling i dette tilfellet.

Vedtak

Transportklagenemnda Sjø finner ikke å kunne anbefale at klager gis medhold.