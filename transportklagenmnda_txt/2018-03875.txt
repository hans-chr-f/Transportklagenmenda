Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
08.10.2019

Saksnummer
2018-03875

Tjenesteytere
SAS

Klager har i det vesentlige anført

Klager skulle reise fra Haugesund til Florø via Oslo den 13. desember 2017 kl 18.15 med
ankomst kl 21.10. SK319 fra Haugesund til Oslo ble forsinket slik at klager mistet sin
videreforbindelse. Han ble innlosjert på hotell og booket om til nytt fly påfølgende dag kl
12.25. Klager ankom endelig bestemmelsessted kl 14.00, omtrent 17 timer forsinket.  

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK319 (flyindivid LNRRT) ble forsinket som følge av dårlige værforhold på Gardermoen,
snø, tåke og lav sikt. 

LNRRT var satt opp til å operere SK4113 fra Bodø til Oslo og videre fra Oslo til Haugesund
med SK316 som skulle fly tilbake til Oslo som SK319 den 13. desember 2017. 

SK4113 landet i Oslo 31 minutter forsinket, herav 19 minutter på grunn av de icing kø.
SK316 fikk med seg 31 minutters forsinkelse fra SK4113 og fikk ytterligere 25 minutters
forsinkelse på grunn av værforhold på Gardermoen i tillegg til 34 minutter i takse kø for
de-icing. SK316 hadde dermed «take off» 90 minutter forsinket på
grunn av værforhold. 

Ovenstående skapte følgeforsinkelse for SK319 Haugesund-Oslo, som hadde avgang 1
time og 18 minutter forsinket. SK319 klarte å fly inn noen minutter men landet
likevel 1 time og 9 minutter forsinket i Oslo. SAS viser til fremlagt dokumentasjon. 

SAS har gjort det som var mulig for å frakte klager så raskt som mulig til endelig
destinasjon ved å booke om til første mulige avgang til Florø. WF128 var siste avgang
til Florø denne kvelden 13. desember og klager ble booket om til første mulige avgang
neste dag 14. desember kl 12:25 med Widerøes flight WF135.

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor SAS' kontroll. 

SAS kan ikke imøtekomme klagers krav.

Det vises for øvrig til SAS' brev.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Flyselskapet SAS har fremlagt grundig forklaring samt dokumentasjon som viser at det
var vanskelige værforhold som førte til at flyet fra Haugesund landet forsinket i Oslo med
den følgen at klager mistet sin videre forbindelse til Florø. Den samme dokumentasjonen
viser at forsinkelsen ikke kunne vært unngått selv om alle rimelige tiltak var truffet. 

Klager ble booket om og ankom Florø kl 14.00, nemnda anser dette etter forholdene å
være innen rimelig tid. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.