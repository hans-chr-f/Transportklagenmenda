Vedtak i Transportklagenemnda - Fly

Sammendrag

Krav om standarderstatning grunnet innstilling.

Dato
13.12.2011

Saksnummer
220/11F

Tjenesteyter
Continental Airlines

Krav om standarderstatning grunnet innstilling.

Klager har i det vesentlige anført:

Klagerne skulle reise fra Oslo til New York 27. februar. Flyet ble kansellert den 27. februar og
på nytt den 28. februar. Klagerne ble da ombooket via London. Klagerne mistet derfor to av
tre dager i New York.

Klagerne krever standarderstatning EUR 600 per person.

Continental Airlines har ikke avgitt uttalelse til nemnda. Til klager har Continental
Airlines i det vesentlige anført:

CO039 ble kansellert som følge av teknisk svikt. Hendelsen var utenfor Continental Airlines
kontroll.

Alle passasjerer fikk informasjon rundt kanselleringen, og ble tilbudt hotell. Continental
Airlines har gitt klager et reisegavekort, men kan dessverre ikke imøtekomme klagers krav
utover dette.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for flypassasjerer § 5-3.

Klagen er forelagt Continental Airlines ved nemndas e-post av 18. mai 2011med frist til 1.
juli 2011 for eventuelle bemerkninger. I brevet opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Continental Airlines har ikke avgitt uttalelse til nemnda. Nemndas avgjørelse treffes på
bakgrunn av de foreliggende opplysninger.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Continental Airlines har ikke gitt noen nærmere opplysninger om den tekniske feilen som
skal ha ført til kanselleringen. Selskapet har følgelig ikke godtgjort at innstillingen skyldtes
en ekstraordinær omstendighet som ikke kunne vært unngått selv om alle rimelige tiltak var
truffet. Dette gir klagerne rett til en standarderstatning på 600 euro per person.

Vedtak:

Flyklagenemnda anbefaler at klagerne gis en erstatning på 600 euro per person.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne Grethe Soløy, Widerøe's Flyveselskap AS

Olav Grøttland, SAS