Vedtak i Transportklagenemnda - Fly

Sammendrag

Krav om at Flyr dekker mellomlegget på opprinnelig og
nyinnkjøpt billett,  som følge av problem med betaling.

Dato
21.09.2022

Saksnummer
2022-01104

Tjenesteytere
Flyr

Klager har i det vesentlige anført

Klager skulle reise med Flyr fra Oslo til Trondheim den 25. mai 2022. Klager bestilte
billetten den 7. mai via Flyr sin app løsning, uten å logge seg inn via sin profil. Billetten
kostet 1047 kroner, og ble betalt med Vipps. Klager fikk bekreftet bestillingen på appen. 

På vei til flyplass oppdaget klager at det ikke lenger fantes en billett, og kontaktet
Flyr som sa det var problem med overføring fra Vipps, og at billetten derfor var blitt
kansellert.

Klager måtte bestille ny tilsvarende billett på avreisedagen, og betalte 1461 kroner.
Klager kontaktet Vipps som informerte om at det fantes flere lignende saker med Flyr. 

Klager krever at Flyr dekker mellomlegget på opprinnelig og nyinnkjøpt billett, 414
kroner.

Tjenesteyterne har i det vesentlige anført
Klager har forsøkt å bestille en billett hos Flyr i appen vår den 7 mai 2022. 

Bestillingen er aldri opprettet hos Flyr, så betalingen er kansellert (dvs. at vi har
autorisert beløpet og deretter «sluppet tilbake» det autoriserte beløpet, men bookingen
er ikke kansellert (den har aldri vært opprettet), og vi har aldri kjørt «capture» på beløpet
(altså hentet inn pengene) her. 
Bestillingen ble som nevnt aldri bekreftet av Flyr, og det ble ikke opprettet noen
bestillingsreferansereferanse. Det er aldri sendt ut noen bekreftelse på e-post,
bookingen har heller aldri vært mulig å se under «mine reiser» på nettsiden eller app. 

Flyr mener det er et vesentlig element at gjestene selv sjekker at bookingen faktisk går
igjennom. Vi sjekker at bestiller har et gyldig kort med nok penger til å betale før vi lager
bookingen, og vi sjekker at bookingen er mulig å opprette før vi faktisk henter pengene.
Når vi ikke klarer å opprette bookingen korrekt, så reverserer vi autorisasjonen slik vi har
gjort her. Bestillingsprosessen er slik at det er ingen garanti for at vi har seter ledige når
vi til slutt prøver å opprette bookingen, og det er derfor vi kun autoriserer beløpet, for
å ha en 2-veis integritet. Det er vanskelig å si nøyaktig hva som har gjort at bestillingen
ikke har gått gjennom med Vipps, men det medfører altså ikke riktighet det klager har
fått beskjed om fra Vipps; at Flyr har kansellert bestillingen. Det er ingen tvil om at klager
har forsøkt å opprette en booking den 7. mai, og at den har feilet. Det er likevel aldri
blitt bekreftet noen bestilling hos oss, og klager kan heller ikke oppgi noen referanse, e-
post eller annet som vitner om at bestillingen har gått gjennom. Vi har heller ikke trukket
penger for bestillingen. 

Basert på ovennevnte står derfor Flyr ved sitt standpunkt om at vi ikke har opprettet
noen bestilling i første omgang, og heller ikke står ansvarlige for å dekke det forespurte
mellomlegg.

Nemnda bemerker

Klager har opplyst at reisen ble bestilt via appen til Flyr, betalt med Vipps og at
bestillingen ble stadfesta på appen. Flyr har imidlertid opplyst at bestillingen ikke har gått
gjennom med Vipps og at det ikke ble opprettet en vellykket bestilling av reisen.

Nemnda bemerker at ved bestilling av flyreiser på internett er det den reisendes
ansvar å sjekke at bestillingen blir gjennomført. Klager har ikke vedlagt dokumentasjon
som kan sannsynliggjøre at bestillingen ble gjennomført. Klager har heller ikke, slik
nemnda forstår det, mottatt en bekreftelse på bestillingen på epost, på "mine reiser"
på nettsiden eller under profilen på appen. Nemnda legger dermed  til grunn at klager
ikke har sannsynliggjort at det ble gjennomført en bestilling og klager kan derfor ikke gis
medhold.

Vedtak

Transportklagenemnda kan ikke anbefale at klager  gis medhold.