Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.03.2018

Saksnummer
2017-01163

Tjenesteytere
KLM

Klager har i det vesentlige anført

Klager skulle reise fra Bergen til Las Vegas via Amsterdam og Detroit den 18. februar
2017, med ankomst samme dag kl 21.38 lokal tid. 
Flight KL1188 fra Bergen til Amsterdam ble forsinket slik at klager mistet sine
videreforbindelser. Han ble booket om og ankom endelig bestemmelsessted mer enn
fem timer forsinket. 

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
KL1188 ble forsinket 26 minutter grunnet værforhold, tåke. Det vises til fremlagt
dokumentasjon. Klager ble booket om via Salt Lake City og ankom Las Vegas dagen etter
19. februar kl 20.52. 

Sikten på Schiphol var på kun 100 meter den dagen, disse værforholdene skapte
forsinkelser. 
Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor KLMs kontroll.

KLM kan ikke imøtekomme klagers krav. 

Det vises for øvrig til KLMs brev.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet KLM har godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet:

KLM har fremlagt dokumentasjon som viser at KL1188 fra Bergen til Amsterdam ble
forsinket 26 minutter grunnet tett tåke. KLM kunne ikke gjort noe for å forhindre
værforholdene. Klager mistet sine videreforbindelser til Las Vegas. Han ble booket om til
neste ledige avgang som medførte forsinket ankomst til endelig bestemmelsessted på
nesten et døgn. Etter forholdene må dette anses å være innen rimelig tid.  

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.