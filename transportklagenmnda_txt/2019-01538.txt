Vedtak i Transportklagenemnda - Fly

Sammendrag

Krav om erstatning for skadet barnevogn.

Dato
18.10.2019

Saksnummer
2019-01538

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY1909 fra Pristina (PRN) til Oslo lufthavn (OSL)
30. mars 2019. Under reisen ble klagers barnevogn skadet, slik at den var helt ubrukelig.
Klager har på dette grunnlag fremsatt krav om erstatning for den ødelagte barnevognen.

Tjenesteyterne har i det vesentlige anført
Klagers barnevogn ble skadet under reise med Norwegians flyvning DY1909 fra Pristina
til Oslo 30. mars 2019. Klager opprettet skaderapport etter ankomst, og det fins
noteringer i rapporten som sier at rapporten ble skrevet for at klager skulle kunne
henvende seg til sitt forsikringsselskap. 

I bestillingsprosessen informeres passasjeren om at Norwegian anbefaler at
barnevogner pakkes i hard plast for å unngå skader. Barnevognsposene som finnes
på flyplassene er ikke ment til å beskytte barnevognen for skader, men er ment til å
beskytte annen bagasje for smuss og søl fra barnevognen. Da klager valgte å reise med
barnevognen uten beskyttelse, til tross for informasjonen som ble gitt ved bestilling, har
Norwegian avvist klagers erstatningskrav.

Nemnda bemerker

Nemnda leger på bakgrunn av sakens opplysninger til grunn at klagers barnevogn ble
skadet under lufttransporten

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Det er langvarig nemndspraksis for at skader på barnevogn er erstatningsmessig i
henhold til luftfartsloven. Det finnes riktignok beskyttende emballasje for barnevogner
på markedet, og det må forventes at flere tar denne type emballasje i bruk. Slik
Norwegians vilkår er utformet, pålegges ikke slik emballasje benyttet, det er kun en
anbefaling. Barnevogner er svært vanlig å medbringe som bagasje, og vanligvis skjer
transporten uten at skade inntreffer. Flyselskapene bør ha et opplegg for skånsom
håndtering av disse.

Klager har opplyst at barnevognen kostet 1 500 kroner, og at vognen var cirka ett
år gammel. Nemndas flertall er derfor av den oppfatning at klager har krav på en
skjønnsmessig erstatning på kroner 1 000 som følge av skaden. 

Nemndas mindretall, flyselskapenes representanter, er av den oppfatning at klager ikke
har rett til erstatning da vognen ikke var pakket forsvarlig.

Vedtak

Transportklagenemnda - fly anbefaler at Norwegian utbetaler til klager erstatning på
kroner 1 000.