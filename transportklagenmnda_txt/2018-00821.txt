Vedtak i Transportklagenemnda - Fly

Sammendrag

Krav om refusjon av mellomlegg ved "Bid for Upgrade".

Dato
26.10.2018

Saksnummer
2018-00821

Tjenesteytere
Norwegian

Klager har i det vesentlige anført

Klager hadde bestilt alminnelige LowFare-billetter med Norwegians flyvning DY7202 fra
Bangkok (BKK) til Oslo lufthavn 13. februar 2018, med videreforbindelse til Trondheim
(TRD) samme dag. Bestillingen var gjort for to passasjerer, og klager hadde betalt kroner
4 748. 

Klager fikk tilbud om å gi bud på oppgradering til Premium på reisen. Han la inn et bud
på kroner 1 282, slik at den totale prisen ble kroner 6 030. Klagers bud ble godtatt og
kredittkortet ble belastet. Low Fare-billetten ble kansellert, og klager ble totalt belastet
kroner 10 342. Klager har på denne bakgrunn fremsatt krav om refusjon av kroner 4 748,
som er mellomlegget mellom kroner 10 342 og kroner 6 030.

Tjenesteyterne har i det vesentlige anført
"Bid for Upgrade" gir kunden sjansen til å oppgradere sine flybilletter til en pris kunden
selv bestemmer. Kunden bestemmer altså selv hvor stort bud han eller hun er villig til
å legge inn. Norwegian er ikke forpliktet til å akseptere budet. Et bud aksepteres etter
Norwegians eget forgodtbefinnende. Selskapet viser til vilkårene for "Bid for Upgrade": 

"Så snart budet er akseptert, er budbeløpet dessverre ikke refunderbart, med mindre
den planlagte flyvning ble kansellert, og Norwegian Air Shuttle ASA ikke er i stand til å
sende passasjeren med et annet fly". Norwegian viser til fremlagt skjermbilde, hvor det
fremgår at klager 3. februar la inn et bud på kroner 3 015 pr. passasjer. 

I følge selskapets vilkår vil passasjeren få beskjed om budet ble akseptert innen 36
timer før avreise. En slik melding gis pr. e-post. Det er flere steder forklart at ved
endring av Low Fare-billetter betales prisforskjell mellom eksiterende og ny billett, samt
endringsgebyr. Budet ble akseptert 9. februar, og passasjeren mottok en e-post hvor
beløpet på kroner 3 015 pr. person for selve oppgraderingen ble bekreftet. 

Norwegian avviser på ovennevnte bakgrunn klagers krav.

Nemnda bemerker

Klagers opprinnelige billett fra Bangkok til Oslo kostet opprinnelig kroner 4 748 for to
personer. Han fikk en e-post fra Norwegian med spørsmål om han ville oppgradere
billetten, og ble oppfordret om å legge inn et bud på dette. 

Klager hevder at han la inn et bud på kroner 1 282, slik at skjermen viste en totalpris på
kroner 6 030. Klager oppfattet at dette var totalprisen for hele billetten. 

Norwegian bestrider dette, og anfører at klager har lagt inn et bud på oppgradering på
kroner 3 015 pr. passasjer. 

Totalt er klager blitt fakturert med kroner 10 342 for flyreisen - altså mer enn dobbelt så
mye som han opprinnelig betalte for billettene.

Norwegian påpeker i sitt tilsvar:

"Det står flere steder forklart, at ved endring av LowFare billetter, betaler man: for
prisforskjell mellom eksisterende flyreise og den billetten du endrer til, i tillegg til gebyret
for å endre billetten.
• Vi viser til Norwegian’s Generelle vilkår". 

Nemndas flertall, forbrukerrepresentantene og nemndsleder, kan ikke se at det fremgår
tilstrekkelig tydelig at budet ved et såkalt "bid for upgrade" skal legges til i totalbeløpet.
Selve oppsummeringen av budet som er fremlagt av Norwegian, er etter flertallets syn
egnet til å misforstås.  Her oppsummeres budet på strekningen Bangkok - Oslo til kroner
6 030. Klager oppfattet at dette var totalprisen for billetten. At opprinnelig billettpris skal
komme i tillegg, fremgår ikke. 

Flertallet mener at Norwegian her må bære risikoen for at slike misforståelser kan
oppstå. Det burde ha kommet uttrykkelig frem at "budet" innebærer det man er villig til
å betale ekstra for oppgraderingen i tillegg til det man allerede har betalt for sin billett.
Norwegian må dessuten sørge for at totalprisen på hele bestillingen kommer klart
frem, og det er Norwegian som må dokumentere at dette er gjort. Slik dokumentasjon
foreligger ikke her. Det er Norwegian som aktivt har oppsøkt klager med tilbudet om
oppgradering, og flertallet mener at det da må stilles strenge krav til god informasjon om
hva tilbudet innebærer.

Mindretallet, flyselskapenes representanter, mener at det kommer tydelig nok frem i de
e-poster som er sendt kunden at det er selve budet man betaler for.

Norwegian må derfor refundere det klager ble fakturert for utover kroner 6 030, det vil si
kroner 4 312.

Vedtak

Transportklagenemnda - fly anbefaler at Norwegian refunderer til klager kroner 4 312.