Vedtak i Transportklagenemnda
- Kollektivreiser

Sammendrag

Krav om refusjon av resterende reisepenger på reisekort

Dato
19.10.2021

Saksnummer
2021-01335

Tjenesteytere
Ruter

Klager har i det vesentlige anført

Klager kontaktet Ruter for å få resterende reisepenger på to reisekort refundert.
Klager krever refusjon av resterende verdi av reisepenger på følgende reisekort:
0200300028833152 og 0200300029870302. 

Klager forklarer at dersom han ikke kan få refusjon, så må han ha rett til å bruke opp
saldoene, det vil si de gjenværende beløpene på reisekortene. Klager anfører at det
ikke står noen steder i billettreglene til Ruter at de har rett til å konfiskere reisepengene
på klagers reisekort fordi de ikke har vært brukt på 3 år. Klager illustrerer det med et
eksempel for å vise hvor galt dette er: dersom noen ikke bruker bankkontoen sin på 3 år,
så gir det ikke bankene rett til å konfiskere pengene. 

Klager legger til at etter at han ba om refusjon la han merke til at Ruter har sperret
reisekortene og slettet de fra klagers 'Min side' hos Ruter. Klager mener Ruter ikke har
rett til dette. 

Etter at klager har mottatt Ruter sitt tilsvar i denne saken legger han til Ruter har svart
"Han har derfor ikke krav på refusjon i dette tilfellet". Klager mener dette ikke gir Ruter
rett til å konfiskere pengene og slette reisekortene han hadde penger på. 

Klager krever resterende reisepenger på de nevnte reisekort refundert, anslagsvis kr.
290. Subsidiært krever klager rett til å få bruke opp saldo på reisekortene.

Tjenesteyterne har i det vesentlige anført
Klager har sendt to henvendelser til Ruter om refusjon på reisekort. Det fremgår av
Ruter sine refusjonsregler at reisepenger refunderes i inntil 3 år etter at det er fylt på
reisekortet. Ruter viser til innsendt dokumentasjon i saken. 

Ruter legger til at klager har etterlyst svar på e-post sendt til Ruter. Ruter har ikke mottatt
dette svaret, ettersom klager ikke benyttet korrekt svarlenke som det vises til i svar fra
oss. 

Klager har ikke krav på refusjon i dette tilfelle.

Nemnda bemerker

Klager krever refusjon av resterende verdi av reisepenger på følgende reisekort:
0200300028833152 og 0200300029870302. 

Det fremgår av Ruter sine regler for refusjon at reisepenger refunderes i inntil 3 år etter
at de er fylt på reisekortet. 

Det fremgår følgende av dokumentasjon fra Ruter vedrørende klagers reisekort: 
Reisekort med nummer 0200300029870302 - siste automatiske påfylling var i desember
2016.
Reisekort med nummer 0200300028833152 - siste automatiske påfylling var i desember
2016. 

Reisekortene klager krever resterende reisepenger refundert hadde begge siste påfylling
i desember 2016. Klager fremsatte refusjonsforespørsel til Ruter for disse reisekortene i
juli 2021. Det har gått mer enn tre år siden siste påfylling på reisekortene og klager har
derfor ikke krav på refusjon av reisepengene på de nevnte reisekortene. 

Abonnementene på reisekortene er utløpt, og de kan således heller ikke benyttes. Det
vises videre til at klager selv har bedt om at reisekortet avsluttes.

Vedtak

Transportklagenemnda finner ikke å kunne anbefale at klager gis medhold.