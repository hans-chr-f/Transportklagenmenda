Tjenesteyter følger ikke vedtaket i saken (22.10.2024)
Kommentar fra tjenesteyter:

Delta Airlines mener at Berg-Hansen må være ansvarlige for feilen med billettene og at
hendelsen ikke er dekningsmessig etter EU 261/2004.

Vedtak i Transportklagenemnda - Fly

Sammendrag

Krav om standarderstatning og dekning av forpleiningsutgifter grunnet nektet
ombordstigning. Problemer med diverse endringer på bookingen og billettutstedelse.

Dato
08.10.2024

Saksnummer
2024-00302

Tjenesteytere
KLM
Delta Airlines
Berg-Hansen Reisebureau

Klager har i det vesentlige anført

Klager (to passasjerer) hadde bestilt flyreise t/r Kristiansand-Cancun via Berg-Hansen:

Passasjer 1:

KL1206 (operert av KLM) - Kristiansand-Amsterdam - kl. 06:10-kl. 07:35 - 1. mai 2023
KL685 (operert av KLM) - Amsterdam-Mexico City - kl. 14:30-kl. 17:59 - 1. mai 2023
KL9139/AM558 - Mexico City-Cancun - kl. 20.35-kl. 23:58 - 1. mai 2023
DL71 (operert av Delta Airlines) - Amsterdam-Atlanta - kl. 08:35-kl. 12:10 - 2. mai 2023

DL1963 (operert av Delta Airlines) - Cancun-Atlanta - kl. 11:00-kl. 14:54 - 28. mai 2023
KL6072/DL72 - Atlanta-Amsterdam - kl. 17:30-kl. 08:15 - 28. mai 2023
KL1207 (operert av KLM) - Amsterdam-Kristiansand - kl. 09:35-kl. 11:05 - 29. mai 2023

Passasjer 2:

KL1206 (operert av KLM) - Kristiansand-Amsterdam - kl. 06:10-kl. 07:35 - 1. mai 2023
KL6074/DL71 - Amsterdam-Atlanta - kl. 08:35-kl. 12:10 - 1. mai 2023
KL5184/DL601 - Atlanta-Cancun - kl. 13:57-kl. 15:30 - 1. mai 2023
KL685 (operert av KLM) - Amsterdam-Mexico City - kl. 14:30-kl. 17:59 - 1. mai 2023

KL9139/AM558 - Mexico City-Cancun - kl. 20:35-kl. 23:58 - 1. mai 2023
DL71 (operert av Delta Airlines) - Amsterdam-Atlanta - kl. 08:35-kl. 12:10 - 2. mai 2023

DL591 (operert av Delta Airlines) - Cancun-Atlanta - kl. 14:05-kl. 17:50 - 12. mai 2023
KL6012/DL74 - Atlanta-Amsterdam - kl. 20:10-kl. 10:30 - 12.-13. mai 2023
KL1247 (operert av KLM) - Amsterdam-Kristiansand - kl. 11:55-kl. 13:20 - 13. mai 2023

Klager ble omrutet til ny reise:

KL1206 (operert av KLM) - Kristiansand-Amsterdam - kl. 06:10-kl. 07:35 - 1. mai 2023
KL685 (operert av KLM) - Amsterdam-Mexico City - kl. 14:30-kl. 17:59 - 1. mai 2023
AM558 (operert av Aeromexico) - Mexico City-Cancun - kl. 20:35-kl. 23:58 - 1. mai 2023

Den 24. april 2023 ringte klager til Berg-Hansen og gjorde oppmerksom på at på appen
til Delta sto reisen deres til den 2. mai 2023. Dette skulle deres ansatte ta seg av – hun så
at «alt var i orden» for den 1. mai 2023.

Den 30. april 2023 prøver klager å sjekke inn via appen til KLM. Klager får sjekket inn
Kjevik-Amsterdam, men ikke videre da det var med et annet selskap. Klager reiste derfor
tidlig til Kjevik den 1. mai 2023 for å sjekke inn i skranken.

KLM fikk sjekket inn bagasjen helt til Cancún, men ikke passasjerene. Det var en
feilmelding de ikke hadde sett før. Klager ringte vakttelefonen, vedkommende der fikk
samme feilmelding og forsto ikke problemet – men billettene var i orden så det skulle
ikke være noe problem. Klager dro med beskjed om å henvende seg til en travel desk
umiddelbart da de kom til Amsterdam. Det gjorde klager.

Klager fikk hjelp hos KLM i Amsterdam, og de prøvde å få klager med til Atlanta. Men
Delta var ikke villig til å sjekke klager inn. I appen til klager lå begge reisene (både den 1.
og den 2. mai) fortsatt inne, og klager ble til stadighet gjort oppmerksom på at flighten
den 2. mai var kansellert. 

Delta stenger gaten og klager får ikke blitt med. KLM booker klager om på en flight
om Mexico City senere på dagen. Dette gjør at klager får en veldig mye lenger og mer
strabasiøs reise, klager rekker ikke avtale i Cancún den 1. mai 2023, og klager har økte
kostnader. Klager fikk ingen voucher til mat.

Det eneste utlegget klager hadde ekstra var mat i KLM-loungen. Klager fikk komme inn
begge to for prisen av én og har lagt ved utskrift av transaksjonen på kortet. Summen var
på 59 EUR.

Klager krever standarderstatning på 600 EUR per passasjer, totalt 1 200 EUR.

Tjenesteyterne har i det vesentlige anført

Berg-Hansen har i det vesentlige anført:

Historie billetter og endringer fra flyselskap:

Første billett utstedt 3. oktober 2022 for reise:

2.may kl1206/KL6074/KL5162 (KRS-AMS_ATL-CUN)
28.may KL5337/KL6072/ 29.may KL1207 /CUM-ATL-AMS-KRS)

Billno 0746701234047

Endringer:

08.nov 2022 - KL6074 AMS ATL 2. may - kun liten tidsendring til 0835 – 1200 (i stedet for
0835 – 1215) -
ville kun si 15 mer på flyplass – flyselskap revalidert flybillett –
03.dec 2022 - KL5162 02may ATL CUN - kun TK på flight - samme tider
03.dec 2022 - KL5337 28may CUN ATL - kun TK på flight – ingen annen endring.
05.dec 2022 - KL5162 02may cnld av flyselskap – KLM har satt dem over på KL6320
02may kl 1600-
1644 ATL – AEX (det er Alexandria i Louisiana – helt annen flyplass)
05dec 2022 - KL5337 28may cnld av KLM – UN

Dette gjorde at de måtte bookes helt om på utreisen –

12.dec 2022 - KL1206/KL6074/KL5184 avr 01may KRS-AMS-ATL-CUN – booket i stedet
12.dec 2022 - DL1963 28.may på retur CUN-ATL booket opp igjen

Billetter omskrevet 13.dec til:

01.may kl1206/6074/5184 – (KRS-AMS-ATL-CUN)
28.may DL1963/KL6072/KL1207 – Cun/ATL/AMS/KRS)

Billnr den ene passasjeren – 0746702144247 – involuntary reissue – ingen tillegg i pris.
Akkurat samme historie for den andre passasjeren og denne sine billetter – ting er gjort
parallelt

Nye endringer:

21.jan 2023 - KL6074 01may oppdatert tid til 0835 – 1210 – samme flight
21.jan 2023 - DL1963 28may oppdatert tid av DL – samme tid
22.jan 2023 - DL har plutselig satt inn DL071 den 2.mai AMS-ATL –
22.jan 2023 - KL6072 28may oppdatert status av flyselskap
23.jan 2023 - konsulent fjerner DL071 2.mai som var satt inn feilaktig av DL

04.feb 2023 - KL5184 oppdatert tid av KLM
04.feb 2023 - DL601 02may ATL CUN satt inn av Delta – feil
07.feb 2023 - Konsulent fjernet DL601
18.feb 2023 - DL1963 – oppdatert tider
19.feb 2023 - DL601 02may satt inn igjen av Delta - feil
20.feb 2023 - konsulent fjerner DL601 igjen
16.mar 2023 - KL1207 29.mai tidoppdatering av KLM – ok
17.mar 2023 - KL5184 01may ATL-CUN tidoppdatering av DL
18.mar 2023 - DL1963 28.mai CUNATL tidoppdatering av Delta
30.apr 2023 - Delta putter atter en gang inn DL071 02 may AMS ATL (gjort kl0604 zulu
tid ) Hvorfor det er gjort av Delta vet Berg-Hansen ikke - kundens eksisterende reiserute
på det tidspunkt er avr 01.mai KL1206/6074/5184 – dette inneholder også billetter

Kunden skriver at de den 24.4 ringte og sa at i appen ligger avr 02.mai.

Men i Berg-Hansens system (Amadeus – og på nettet til KLM som også ble sjekket) så de
korrekte flighter med avreise 01.mai.

Kunden sier de ikke får sjekket inn via appen til KLM – det er nok ofte man ikke får gjort
da man skal via USA og det er ESTA-krav – som den som sjekker inn må kontrollere.
På slike reiseruter må man ta manuell innsjekking på flyplass – man må ikke starte
delinnsjekking- det kan krølle det litt til.

Men dog – bør de som sitter på innsjekk klare å fikse opp i slikt for kunden - og det er
også kritikkverdig at Kjevik ber de transittnnsjekke når de har så liten tid i Amsterdam,
tenker Berg-Hansen.

Men Delta codeshare – og feilen her er nok at det ligger 2 flighter i Delta sitt
bookingsystem etter det Berg-Hansen mener. Og hvorfor DL har dette i sitt system –
når det har vært fullstendige endringer, er jo merkelig og ligger utenfor Berg-Hansens
kontroll.

Ser imidlertid av og til at Delta dessverre setter inn flighter som man har fjernet – det er
bekymringsverdig - i hvert fall når ikke Berg-Hansen får gjort noe med det - da det ikke
ligger hos dem i Amadeus.

Skjønner problemet til KLM her mh.t kompensasjon fordi flighten gikk – men de hadde
fullt lovlig MCT – det tekniske ligger hos flyselskap – og tenker at det er deres oppgave å
evt. svare i forhold til kompensasjon. Dette var kun flybilletter - ikke noen pakkereise.

Ser helt klart kundens problem – når de ikke får noen voucher av noe slag til mat eller
annen kompensasjon – men som kunde blir man jo skadelidende og det er ikke bra.

Det er en utfordring med mange endringer på bookinger – men når man sjekker billetter,
og det har vakten gjort også – så er det veldig lite Berg-Hansen kan gjøre, enn å be
selskapet rydde opp i dette.

Berg-Hansen vil si at når Delta klarer å lage slike problemer fordi de har en codeshare
med KLM , så bør de rydde opp i klagen. Det er så vidt Berg-Hansen kan se de som har
satt inn flyet 2. mai.

KLM har i det vesentlige anført:

KLM har mottatt klagen angående nektet ombordstigning på klagers reise fra Amsterdam
til Atlanta den 1. mai 2023. Etter videre undersøkelser kan KLM bekrefte at flyvningen
KL6074 fra Amsterdam til Atlanta den 1. mai 2023 var operert av Delta Airlines DL71.
Klager hadde opprinnelig reise fra Kristiansand til Amsterdam på KL1206. Denne
flyvningen hadde ingen forsinkelser. KLM viser til vedlagt dokumentasjon. KLM forstår
videre fra klagers melding at det var problemer ved KLM-skranken i Amsterdam for
innsjekk på videre flyvning. I dette tilfellet er det relevante selskapet Delta Airlines. KLM
ber nemnda sende saken til Delta Airlines for videre behandling.

Delta Airlines har i det vesentlige anført:

Kl. 09:00 i Oslo-tid den 30. april ble den gamle billetten (4047) for reise den 2. mai
ble hektet på nytt på kundens Delta-reservasjon. Delta Airlines vet ikke hvorfor dette
skjedde. Fordi reiseruten på billetten hektet på reservasjonen da kunden forsøkte å
sjekke inn ikke stemte nøyaktig med den reiseruten som ble reservert i reservasjonen
(forskjellige reisedatoer), ville ikke passasjeren ha vært i stand til å sjekke inn på hennes
Delta-reservasjon. 

Delta Airlines vet ikke hvilken organisasjon som var ansvarlig for billettendringen
i kundens Delta-reservasjon på 30. april, men fordi endringen skjedde i Delta-
reservasjonen, vil flyselskapet vurdere erstatning av rimelige tap eller skader. Delta
Airlines ber om dokumentasjon på tapene.

Nemnda bemerker

Spørsmålet om standarderstatning for nektet ombordstigning:

Nemnda legger til grunn at klager ble nektet ombordstigning på flyvningen KL6074/DL71
Amsterdam-Atlanta den 1. mai 2023 som ble operert av Delta Airlines.

Dersom passasjerer nektes ombordstigning mot sin vilje, skal flyselskapet i henhold til
EU-forordning 261/2004 artikkel 4 umiddelbart gi dem standarderstatning i samsvar med
forordningens artikkel 7. 

I forordningens artikkel 2 bokstav j er «nektet ombordstigning» definert som «avvisning
av passasjerer på en flyging, selv om de har møtt til innsjekking på de vilkår som er
fastsatt i artikkel 3 nr. 2, unntatt når det er rimelig grunn til avvisningen, f.eks. av helse-
eller sikkerhetsmessige årsaker eller fordi reisedokumentene er utilstrekkelige».

Nemnda legger til grunn at klager møtte opp tidsnok og at det ikke forelå noen rimelig
grunn til avvisningen.

Det er for nemnda noe uklart hvorfor eller hvordan problemene med klagers flybilletter
oppstod. Denne bevistvilen må i denne saken gå utover det opererende flyselskapet
Delta Airlines, som ikke har godtgjort eller fremlagt annen dokumentasjon på hvorfor
billetten ble ugyldig eller at dette skyldes forhold på klagers side. Nemnda støtter seg til
Berg-Hansens forklaring om at det var codeshare med Delta Airlines, og at feilen trolig
oppstod fordi det lå to flyvninger i Delta Airlines sitt bookingsystem. At Delta Airlines tillot
dette i deres systemer, når det har vært mange fullstendige endringer i bestillingen, er
forhold som Delta Airlines kan bebreides for.

Klager hadde gjennomgående billett fra Kristiansand til Cancun. Siden avstanden
mellom Kristiansand og Cancun, målt etter storsirkelmetoden, er mer enn 3 500
kilometer og ikke er en flyvning innenfor Fellesskapet, jf. artikkel 7 nr. 1 bokstav c og
4, EU-domstolens dom av 07.09.2017 i saken Bossen med flere mot Brüssels Airlines
(C-559/16) og gcmap.com, utgjør erstatningen 600 EUR per passasjer. Nemnda viser i
denne forbindelse også til EU-domstolens dom i sak C-11/11 – Folkerts der en «rejse»
eller «journey» omfatter turen fra opprinnelig avgangssted til endelig bestemmelsessted.
Klager har derfor krav på standarderstatning på 600 EUR per passasjer for denne
kanselleringen, totalt 1 200 EUR.

Spørsmålet om dekning av forpleiningsutgifter:

Klager har videre krevd erstattet utgifter til mat og drikke i ventetiden, herunder en utgift
på 59 EUR for mat og drikke i KLM-loungen. 

Ved nektet ombordstigning har passasjerer rett til forpleining fra flyselskapet, jf. EU-
forordning artikkel 9. Dersom flyselskapet ikke tilbyr forpleining, skal passasjerer som har
måttet betale for mat/drikke, hotell, transport til/fra flyplass og hotell, kunne få utgifter til
dette dekket. Klagers rett på dekning av forpleiningsutgifter er avgrenset til hva som var
«nødvendig, passende og rimelig» ut fra ventetidens lengde. Dette følger av dom fra EU-
domstolen i sak C-12/11 McDonagh avsnitt 51.

Nemnda mener at utgiftene som klager pådro seg til mat og drikke i ventetiden, er
et påregnelig tap. Nemnda anbefaler derfor at Delta Airlines utbetaler 59 EUR til
klager. Nemnda viser også til at Delta Airlines har godtatt å dekke klagers rimelige
tap og finner derfor ikke grunnlag til å avkorte erstatningen selv om alle utgifter til
lounge i utgangspunktet ikke kan regnes som dekningsmessige etter forordningen, jf.
FLYKN-2023-03605.

Delta Airlines kan, i henhold til EU-forordning 261/2004 artikkel 13, samt EU-domstolens
dom i sak C-302/16 Krijgsman – SLM, eventuelt søke regress hos KLM eller Berg-Hansen
dersom disse selskapene etter Delta Airlines sitt syn må anses som ansvarlig.

Forbrukerrepresentanten mener at klager har krav på forsinkelsesrente iht.
forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Delta Airlines utbetaler 1200 EUR i
standarderstatning til klager, samt dekker klagers forpleiningsutgifter med 59 EUR.