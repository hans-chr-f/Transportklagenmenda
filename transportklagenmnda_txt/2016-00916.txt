Vedtak i Transportklagenemnda - Fly

Sammendrag

Krav om refusjon av utgifter til transport og hotell. Klager kom
for sent til gaten, men ble senere booket om til feil destinasjon.

Dato
15.08.2017

Saksnummer
2016-00916

Tjenesteytere
Norwegian

Klager har i det vesentlige anført

Klager skulle reise med Norwegians flyvning D85321 fra Oslo lufthavn (OSL) til Alicante
(ALC) 30. mai 2016 kl. 12.15. Klagerne kom seks minutter for sent til ombordstigning, og
mistet følgelig sin bestilte flyvning. 

Norwegians personale på Oslo lufthavn ordnet nye billetter for klager via København
(CPH). Klager ble imidlertid booket om til Malaga (AGP) og ikke Alicante som først bestilt.
Det er 50 mil mellom Malaga og Alicante, og klager pådro seg store, unødige utgifter som
følge av dette. Klager måtte blant annet overnatte på hotell ved flyplassen i Malaga, samt
at den eneste muligheten for å komme seg til Alicante denne dagen var med taxi. 

Klager kontaktet samme dag sitt faste reisebyrå, hvor hun fikk beskjed om at det hadde
vært ledige plasser direkte til Alicante via Bergen foregående dag. Klager stiller spørsmål
ved at Norwegian ikke tilbød de reisende denne reiseruten. Klager anfører også at de to
passasjerene kunne ha nådd flyet, da trappen fremdeles stod inntil flyet. 

Klager har på ovennevnte grunnlag fremsatt krav om refusjon av utgifter til transport og
hotell på totalt kroner 5 332.

Tjenesteyterne har i det vesentlige anført
Det er på det rene at klager kom for sent til ombordstigning. Passasjerene er selv
ansvarlige for å møte opp i god tid når de skal reise. Klager oppgir i sin klage at det
synes lite fleksibelt å ikke la passasjerene gå ombord da flyet fortsatt var ved gate.
Når ombordstigning er gjennomført innen angitte frister, lukkes ombordstigning og
dokumenter og passasjerlister ferdigstilles. Å gjenåpne ombordstigning seks minutter før
avgang vil forsinke angitt avgangstid for flymaskinen. 

Å forsinke en flyvning fordi noen få passasjerer er for sent ute kan få store konsekvenser.
Flyvningen mister sin opprinnelige avgangstid, og ny avgangstid kan være flere timer
frem i tid da luftrommet over Oslo og resten av Europa er svært trafikkert. Dette får
konsekvenser for de resterende passasjerene om bord, og kan dessuten medføre at
kabinbesetningen må overholde lovpålagte hviletider, slik at flyvningen kan bli ytterligere
forsinkelser eller i verste fall kansellert. 

Passasjerene ble booket om til Malaga, noe Norwegian anser som beklagelig. Imidlertid
er det opp til passasjerene å godta denne destinasjonen og den konsekvensen det
medførte for de reisende. 

Norwegian avviser på ovennevnte grunnlag klagers krav om refusjon av påløpte utgifter.

Nemnda bemerker

Klager skulle reise med Norwegians flyvning D85321 fra Oslo lufthavn (OSL) til Alicante
(ALC) 30. mai 2016 kl. 12.15, men kom for sent til gaten og mistet sin flyvning. Klager
bestrider ikke at de kom for sent til ombordstigning. 

Det følger av Norwegians "Generelle vilkår for befordring" artikkel 8.2 at "[H]vis du ikke
møter til vår ombordstigningsskranke innen de tidsfrister som er satt, vil din bestilling bli
kansellert. Flyvningen vil under ingen omstendigheter bli holdt igjen, og du vil bli nektet
ombordstigning for egen regning [...]. Vi er ikke ansvarlige for eventuelle tap eller utgifter
du får som følge av manglende overholdelse av bestemmelsene i denne artikkelen". 

Klager fikk hjelp av Norwegians personale på flyplassen til å skaffe nye billetter.
Norwegian har ingen plikt til å bistå når klager ikke møter ved gaten i riktig tid. Til tross
for dette, skaffet Norwegian klager gratisbilletter. Klager ble ved en feiltakelse booket om
til Malaga. 

Passasjeren valgte å ta taxi til Alicante. Nemnda mener at klager burde ha funnet et
rimeligere reisealternativ. Sammenholdt med at klager fikk en gratis reise til Spania,
finner nemnda derfor at klager ikke har lidt noe tap som flyselskapet er ansvarlig for.

Nemnda anser på ovennevnte grunnlag at Norwegian ikke er pliktige til å refundere
utgifter til transport og hotell.

Vedtak

Transportklagenemnda - fly anbefaler ikke at klager gis medhold.