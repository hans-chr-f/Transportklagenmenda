Vedtak i Transportklagenemnda - Fly

Sammendrag

Krav om refusjon av kostnader som påløp grunnet forsinkelse.

Dato
10.11.2020

Saksnummer
2020-01472

Tjenesteytere
Widerøe

Klager har i det vesentlige anført

Klager med reisefølge (fire personer) skulle reise fra Ørsta Volda til Oslo den 2. januar
2020 med WF160 kl. 06:15. Flyvningen ble forsinket og klager ble booket om til neste
avgang kl. 09:45. Dette medførte at klager mistet sin videreforbindelse med Norwegian
Air Shuttle fra Oslo kl. 10:30 til Dublin. Klager måtte booke nye billetter til Dublin med
avreise dagen etter. 

Klager krever dekket sine utgifter som de fikk på grunn av forsinkelsen. Vy billett, hotell,
Norwegian billetter, totalt NOK 5720,15.

Tjenesteyterne har i det vesentlige anført
WF160 HOV – OSL02.01.2020 var forsinket med 208 minutter på grunn av høydevind. Det
vises til Metar rapport på værforholdene denne morgenen.

Klager med reisefølge har kjøpt separate billetter/kontrakter og derfor er deres
rettigheter begrenset. Widerøe anbefaler alltid å kjøpe hele reisen hos dem. Kontrakten
med klager endte på OSL. 

Widerøe kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Widerøe har godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet: Widerøe har fremlagt dokumentasjon som viser at WF160 fra Ørsta Volda til Oslo
ble forsinket 3 timer og 28 minutter grunnet høydevind. Widerøe kunne ikke gjort noe for
å forhindre værforholdene. 

Forsinkelsen gir etter dette ikke rett til standarderstatning. Dette er heller ikke krevet.

Som følge av forsinkelsen mistet klager sin videreforbindelse på separate billetter fra
Oslo til Dublin. Videre pådro hun seg utgifter til hotell, transport til/fra hotellet, samt nye
billetter fra Oslo til Dublin. Slike utgifter er ikke dekningsmessige etter EU-forordningen.
Selskapet er i imidlertid i henhold til luftfartsloven § 10-20 ansvarlig for tap som følge av
forsinkelse, med mindre selskapet godtgjør at det har tatt alle forholdsregler som med
rimelighet kan kreves for å unngå tapet, eller dette ikke har vært mulig for dem. 

Nemnda mener at flyselskapet ikke kan holdes ansvarlig for disse utgiftene i medhold
av luftfartsloven § 10-20 heller, og viser til begrunnelsen for at klager ikke har rett til
standarderstatning; flyselskapet må sies å ha godtgjort at det har tatt alle forholdsregler
som med rimelighet kan kreves for å unngå tapet også i luftfartslovens og Montreal-
konvensjonens forstand. 

Nemnda kan etter dette ikke anbefale at klager gis medhold. 

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler ikke at klager gis medhold.