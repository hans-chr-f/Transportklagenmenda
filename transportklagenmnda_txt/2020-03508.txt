Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
20.01.2021

Saksnummer
2020-03508

Tjenesteytere
Hurtigruten AS

Klager har i det vesentlige anført

Saken gjelder en pakkereise for to personer med Hurtigrutens skip MS Polarlys fra
Trondheim til Tromsø i perioden 04.09.2020 - 06.09.2020. Totalpris 13 356 kroner. 

Klager kansellerte reisen 10.08.2020. 

Klagen dreier seg om manglende tillit til Hurtigruten AS sin korona håndtering fra mars
og ut over sommeren 2020. Hurtigruten aksepterer ikke klagers kansellering på grunn
av Covid-19 om bord på skip tilhørende Hurtigruten. Klager mener Hurtigruten ikke har
tatt smitte håndteringen på alvor. Saken fra juli 2020 gjaldt et ekspedisjonscruise til
Svalbard. 

Klager viser til NRKs artikler om Hurtigrutens manglende rutiner for håndtering av
korona viruset, tilbake til mars 2020.
https://www.nrk.no/tromsogfinnmark/helseminister-bent-hoie-reagerer-kraftig-etter-
avsloringom- at-hurtigruten-nektet-koronatest-1.15208049
Der står det bl.a. at: To måneder etter forsikret Hurtigruten overfor regjeringen at de
hadde grundige rutiner for å ivareta smittevernet. De skrev også i et brev at de ikke har
hatt et smittetilfelle om bord på sine skip. I brevet ba Hurtigruten regjeringen om grønt
lys til å seile langs norskekysten denne sommeren. 

Slik klager forstår saken, feilinformerte Hurtigruten myndighetene om den faktiske
situasjonen, også for å få gjenoppta seilingen langs norskekysten. Den 22. juni 2020 da
klager bestilte sin tur fra Trondheim til Tromsø med avreise i september, var det i den tro
at Hurtigruten hadde full kontroll på korona håndteringen, også for kystrutene. Det ser
derfor ut for klager, som om de også ble feilinformert om den faktiske situasjonen om
bord på skipene i Kystruten

Klagers krav: 13 356 kroner. 

Klager har ikke søkt om dekning/erstatning fra andre. 

Det vises for øvrig til korrespondanse fra klager.

Tjenesteyterne har i det vesentlige anført
Den 22. juni 2020 kjøpte klager en pakkereise fra Hurtigruten, som inneholdt reise i
Kystruten Bergen – Kirkenes (heretter omtalt som «Kystruten») med MS Polarlys for to
personer fra Trondheim til Tromsø mellom 4. og 6. september 2020. Hurtigruten var
arrangør for pakkereisen, jf. pakkereiseloven § 8 bokstav a.

Den 10. august 2020 avbestilte klager pakkereisen og ba om refusjon. Seilingen var
ikke kansellert av Hurtigruten og det var i underkant av én måned til reisens start. På
bakgrunn av tidspunktet for kanselleringen, opplyste Hurtigruten at klager måtte betale
avbestillingsgebyr i henhold til reisevilkårene.

Samtidig fikk klager, som et forslag til løsning, tilbud om å endre reisen til et senere
tidspunkt (med avreise når som helst innen utgangen av 2022) og en 10 % rabatt på den
nye reisen. Klager spurte om tilbudet gjaldt reise i 2022 eller bestilling innen utgangen av
2022, og fikk svar om at tilbudet gjald endring av reisetidspunktet slik at avreisen måtte
finne sted innen utgangen av 2022.

Den 29. oktober 2020 opprettholdt klager krav om full refusjon under henvisning til en
artikkel fra NRK publisert 28. oktober 2020. 

Slik klagen fremstår, legger Hurtigruten til grunn at det enten må være tale om
avbestilling uten gebyr etter pakkereiseloven § 22 eller heving etter pakkereiseloven § 29.

Den 10. august 2020 da klager avbestilte reisen, var det ingen indikasjoner på at
pakken ikke kunne leveres i tråd med pakkereiseloven og pakkereiseavtalen. Skipet
klager hadde bestilt reise med var i drift i Kystruten. Hurtigruten hadde gjennomført
seilinger i Kystruten (enten langs hele ruten eller langs en forkortet rute) gjennom
hele 2020, og aktivitetene om bord og ilandstigning ble gjennomført under oppdaterte
smittevernregimer. Smittespredningen i samfunnet var fortsatt på et lavt nivå og det
var ikke reiserestriksjoner som påvirket gjennomføringen av pakken. Det var 3,5 uker til
reisens start.

Selv om det ikke er avgjørende for nemndas/Hurtigrutens vurdering, viste de
etterfølgende forhold at det også var riktig at pakkereisen kunne leveres. Seilingen ble
gjennomført med tilhørende aktiviteter. Hurtigruten kjenner ikke til at det har vært
smitte om bord på den aktuelle seilingen eller andre seilinger i Kystruten.

Hurtigruten vil i det følgende redegjøre noe nærmere for virksomhetssegmentet
som klager har bestilt reise med. Hurtigruten opererer Kystruten i henhold til en
anbudsavtale, inngått med Samferdselsdepartementet. Under normal drift innebærer
avtalen at Hurtigruten opererer 11 skip i fast rute langs norskekysten. Det er daglige,
helårlige og gjennomgående seilinger mellom Bergen og Kirkenes, med anløp i 32
mellomliggende havner. Det fraktes både passasjerer, post og varer. Virksomheten
drives med skip registrert i Norsk Ordinært Skipsregister. Mannskapet er hovedsakelig
bosatt i Norge. Operasjonen følger egne rutiner utarbeidet for Kystruten. Endringer
i produksjonen i Kystruten (antall skip i rute) skjer alltid i samråd med oppdragsgiver
(Samferdselsdepartementet).

Som de øvrige aktørene i reiselivsnæringen, har Hurtigruten blitt berørt av Covid-19-
pandemien. Etter avtale med Samferdselsdepartementet ble ruteproduksjonen etter
anbudsavtalen redusert fra 18. mars 2020 til å omfatte to skip i rute mellom Bodø og
Kirkenes. Fra 16. juni 2020 ble virksomheten trappet opp, slik at Kystruten per august
omfattet produksjon med 5 skip i full rute. Virksomheten ble trappet ned mot slutten
av oktober som en følge av smitte økningen i samfunnet. Per desember 2020 går det
en forkortet rute, Bodø-Kirkenes-Bodø, med to skip. Fra 1. januar 2021 skal driften igjen
trappes opp til å omfatte 5 skip. Hurtigruten har følgelig hatt daglige avganger langs
norgeskysten, enten langs hele Kystruten eller langs en begrenset strekning i nord,
gjennom hele pandemien.

Det har gjennom hele pandemien vært omfattende smittevernstiltak på seilingene,
blant annet redusert antall passasjerer, krav om egenerklæring og vurdering av
sykdomssymptomer før ombordstigning, oppmerking av traseer og kø-områder for å
sikre avstand, strengere vaskerutiner, tilpasset matservering, informasjonsmøte med
smittevernråd, temperaturmåling før ombordstigning og ved inngang til spiserom,
tilpasset aktivitetstilbud, egen smittevernansvarlig per skip, mv. De fleste av mannskapet
er bosatt i Norge. Dersom mannskap har vært i utlandet, gjennomføres det karantene
på land før ombordstigning etter interne retningslinjer som er strengere enn ovid-19
forskriften. Hurtigruten har fått svært gode tilbakemeldinger fra reisende i Kystruten på
tiltakene om bord.

Hurtigruten har løpende isolert og testet mannskap og passasjerer på skip i Kystruten
med symptomer på korona. I slike tilfeller opprettes det også dialog med relevante
myndigheter. Ingen av testene har vært positive. Hurtigruten er ikke kjent med at det har
vært smitte om bord på skip i Kystruten.

Selv om Hurtigruten har innført en rekke tiltak, har det vært gode tilbud til de reisende
om bord. Det var vært matservering og drikkeservering, aktiviteter om bord og mulighet
til å gå i land – både på egen hånd og for å delta på organiserte utflukter. Hurtigruten har
fått gjennomgående svært gode tilbakemeldinger fra reisende i perioden.

På denne bakgrunn mener Hurtigruten at det ikke foreligger krav på refusjon etter
pakkereiseloven § 22 eller § 29.

Hurtigruten anfører at de ikke kjenner seg igjen i omtalen i NRK-saken, og at saken
omhandler et helt annet virksomhetsområde, helt andre skip, helt annen tid (mars)
og reiser til helt andre land enn pakken denne saken gjelder. Hurtigruten har ikke på
noe tidspunkt bevisst tilbakeholdt opplysninger og har ikke bevisst unnlatt å teste
besetningsmedlemmer.

Tilbudet som tidligere er meddelt klager om ombooking og rabatt på fremtidig reise
opprettholdes, med frist til 10. januar 2021 til å akseptere tilbudet. Reisen kan fortsatt
ombookes slik at avreisetidspunktet er innen utgangen av 2022. Tilbudet om ombooking
utvides til å gjelde til 14 dager etter avgjørelse fra Pakkereisenemnda.

Hurtigruten kan ikke se at det foreligger grunnlag for å etterkomme klagers krav om
refusjon av reisens pris.

Det vises for øvrig til korrespondanse fra Hurtigruten AS.

Nemnda bemerker

Saken gjelder en pakkereise for to personer med Hurtigrutens skip MS Polarlys fra
Trondheim til Tromsø i perioden 04.09.2020 - 06.09.2020. Totalpris 13 356 kroner. 

Den 22. juni 2020 kjøpte klager en pakkereise fra Hurtigruten, som inneholdt reise i
Kystruten Bergen – Kirkenes (heretter omtalt som «Kystruten») med MS Polarlys for to
personer fra Trondheim til Tromsø mellom 4. og 6. september 2020. 

Klager kansellerte reisen 10.08.2020. Avbestillingen var begrunnet i Covid-19 og
manglende tillit til tjenesteyters håndtering av smittetiltak. Klagers krav er 13 356 kroner.

Spørsmålet for nemnda er hvorvidt klager har rett til gebyrfri avbestilling etter
pakkereiseloven § 22. Det er på det rene at det var et utbrudd på MS Roald Amundsen
som seiler mellom Tromsø og Svalbard i slutten av juli 2020. Hendelsen medførte
store medieoppslag. Reisen som klager avbestilte, var på MS Polarlys fra Trondheim til
Tromsø. Det er opplyst fra Hurtigruten at den aktuelle seilingen ble gjennomført med
tilhørende aktiviteter. Hurtigruten kjenner ikke til at det har vært smitte om bord på den
aktuelle seilingen eller andre seilinger i Kystruten. Det er ikke fremlagt korrespondanse
fra klager der han etterspurte smittevernstiltak etter oppslagene i media i juli 2020.
Lojalitetshensyn tilsier i så tilfelle en viss aktivitet fra klagers side før avbestilling. Etter
nemndas vurdering omfattes ikke klagers avbestilling av pakkereiseloven §22. Det vises
til at Hurtigruten opererer 11 skip med ulike seilinger. Selv om det var et alvorlig tilfelle
på MS Roald Amundsen i juli 2020, tilsier ikke dette at det var grunnlag for avbestilling
etter § 22 for en annen båt på en annen seilas. Nemnda har forståelse for at klager var
engstelig etter det som skjedde på MS Roald Amundsen, men dette begrunner i seg selv
ikke rett til gebyrfri avbestilling. Nemnda kan heller ikke se at det foreligger en mangel
etter pakkereiseloven. 
Tjenesteyter har opprettholdt tilbudet om ombooking av reisen samt 10 % rabatt
på bestilling av ny reise innen utgangen av 2022. Klager oppfordres til å vurdere og
eventuelt akseptere tjenesteyters tilbud innen 14 dager fra mottagelse av nemndas
avgjørelse.

Pakkereisenemnda anbefaler at klager ikke gis medhold.

Vedtak

Pakkereisenemnda anbefaler at klager ikke gis medhold.