Tjenesteyter følger ikke vedtaket i saken (27.06.2023)
Kommentar fra tjenesteyter:

Klager har informert om at Wizz Air ikke følger nemndas vedtak.

Vedtak i Transportklagenemnda - Fly

Sammendrag

Krav om standarderstatning, refusjon av utgifter til nye flybilletter, samt en bussbillett.

Dato
14.02.2023

Saksnummer
2022-02002

Tjenesteytere
Wizz Air

Klager har i det vesentlige anført

To personer skulle reise den 3. juli 2022 med W6 2580 fra Torp til Riga.

Klager mottok melding fra Wizz Air om kansellering om natten den 3. juli. Årsak til
kansellering ble ikke oppgitt. Klager ble ikke tilbudt alternativ reise, og fikk ingen
opplysninger om sine rettigheter i forbindelse med kanselleringen 

En av de reisende (klager 1) kjøpte ny billett med Norwegian fra Oslo til Tallin samme
dag (433,47 EUR), og tok buss til Riga (28,99 EUR). Hun krever kostnadene refundert samt
kostnadene til den opprinnelige billetten som ble kansellert (31.43 EUR), til sammen
493,89 EUR.

Den andre reisende (klager 2) kjøpte billett med Norwegian samme dag fra Oslo via
København til Riga (571,76 EUR og håndbagasje 39,95 EUR). Hun krever kostnadene
refundert samt kostnadene til den opprinnelige billetten som ble kansellert (31.43 EUR
og håndbagasje 22,74 EUR)

Klager krever også  standarderstatning, 250 EUR pr. person.

Tjenesteyterne har i det vesentlige anført
Wizz Air har ikke levert tilsvar til nemnda

Til klager har Wizz Air tilbudt å dekke differansen av kostnaden til nye alternative
flybilletter og ubenyttede Wizz Air billetter, og har tilbudt 150 EUR per person.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. Wizz
Air har tross oppfordring unnlatt å svare nemnda.

Nemnda legger til grunn at W6 2580 fra Torp til Riga den 3. juli 2022 ble kansellert.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. Wizz Air
har ikke svart nemnda og nemnda legger dermed til grunn at klager har krav på
standarderstatning med 250 EUR pr person, til sammen 500 EUR.

Det følger av fast nemndpraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen. Ingen av de to reisende ble  tilbudt omruting og begge måtte omrute
seg selv. Nemnda bemerker at klager ikke har krav på både refusjon av opprinnelige
billetter og refusjon av nye billetter, da passasjeren ikke skal reise gratis. Nemnda mener
derfor at Wizz Air skal refundere utgiftene til nye flybilletter/bussbillett med fradrag for
opprinnelige billetter. For klager 1 blir dette 431 EUR og for klager 2 blir det 558 EUR.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning.

Vedtak

Transportklagenemnda anbefaler at Wizz Air betaler standarderstatning med 250 EUR pr
person samt refunderer 431 EUR (klager 1) og 558 EUR (klager 2).