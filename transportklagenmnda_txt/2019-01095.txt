Vedtak i Transportklagenemnda
- Kollektivreiser

Sammendrag

Manglet gyldig billett . Krav om reduksjon av gebyrsats

Dato
15.05.2019

Saksnummer
2019-01095

Tjenesteytere
Ruter

Klager har i det vesentlige anført

Klager hadde dårlig tid og måtte løpe til bussen, og da han satte seg ombord glemte han
å kjøpe billett. Da han så kontrollørene stige inn på bussen husket han billetten og kjøpte
en umiddelbart. 

Han forklarte til kontrolløren hvorfor han kjøpte billett så sent, men det hjalp lite og han
ble ilagt gebyr på 1 150 kroner. Klager har i ettertid forsøkt å klage til Ruter uten hell, og
i den forbindelse har han blitt kjent med at det er mulig å betale et redusert gebyr på
stedet. Kontrolløren oppga aldri dette som et alternativ til klager. 

Klager krever at Ruter frafaller gebyret, subsidiært at gebyret reduseres til 950 kroner.

Tjenesteyterne har i det vesentlige anført
Klager ble ilagt gebyr på bussen 14. februar 2019 fordi han ikke hadde billett. Billetten
må være bekreftet før man går om bord. Det er ikke adgang til å sette seg ned eller gjøre
andre ting før man velger å kjøpe billett. 

Klager opplyser at han gikk på bussen ved Tollboden. Kontrollørene kom på bussen ved
Nationaltheatret, som er tre holdeplasser etter Tollboden. Billetten er kjøpt samtidig som
gebyret ble skrevet. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på bussen 14. februar 2019 ilagt gebyr fordi han ikke kunne vise
gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke vise noen gyldig billett og vilkårene for ileggelse av gebyr var til stede.

Nemnda viser for øvrig til at klager gikk på bussen ved Tollboden. Kontrollørene kom på
bussen ved Nasjonalteatret og har registrert kontrollstart til  kl. 23.41. Klagers billett er
registrert bestilt kl. 23.43.15. 

Nemnda har ikke tilstrekkelig grunnlag for å vurdere klagers krav om reduksjon av
gebyret. 

Nemnda kan ikke se at det er grunnlag for å anbefale at gebyret frafalles eller reduseres.

Vedtak

Transportklagenemnda Kollektivtransport finner ikke å kunne anbefale at klager gis
medhold.