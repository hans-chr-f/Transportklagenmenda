Vedtak i Transportklagenemnda
- Kollektivreiser

Sammendrag

Refusjon av taxiutgifter og bussbillett som følge av forsinkelse

Dato
08.05.2020

Saksnummer
2020-00811

Tjenesteytere
Tide Buss AS

Klager har i det vesentlige anført

Klager skulle fra Fjøsangerveien v /Minde Alle til Flesland med flybussen den 21. februar
2020 med avgang kl. 05:40. Klager hadde forhåndskjøpt billett. Bussen var imidlertid
forsinket og kl. 05:54 ringte klager etter taxi. Bussen dukket opp kl. 05:58, men ingen fikk
gå om bord fordi den var full. Klager fikk beskjed om å vente på neste buss som hadde
avgang kl. 06:40. Klager endte derfor opp med å ta taxi til flyplassen. 

Klager krever å få refundert taxiutgiftene på kr 379 og utgiftene til bussbillett på kr 119.

Tjenesteyterne har i det vesentlige anført
Tide Buss har anført at denne saken ikke er innenfor reglementet for å kunne få dekket
taxiregning. Det vises til at selskapet ikke har en plassgaranti, på lik linje som vanlige
rutebusser som ikke har plassgaranti. Tide Buss tilbyr å refundere kostnaden for
bussbilletten.

Tide Buss avslår kravet om refusjon av taxiutgiftene.

Nemnda bemerker

Klager krever refundert utgifter til bussbillett og til taxi som følge av at bussen var
forsinket og at hun ikke fikk plass om bord på bussen fordi den var full.

Tides flybusser har en reisegaranti som på visse vilkår gir rett til refusjon av utgifter til
taxi ved forsinkelser. Ved forsinkelser på mer enn 20 minutter på reiser under 1 time,
tilbys refusjon inntil kr 550.

I dette tilfellet var bussen 18 minutter forsinket og reisegarantien kommer derfor ikke
til anvendelse. Nemnda bemerker at Tide ikke har noen plassgaranti på bussen og kan
derfor heller ikke se at klager har rett til refusjon på annet grunnlag.

Nemnda viser for øvrig til at Tide har tilbudt seg å refundere bussbilletten.

Saken er behandlet med én forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda for kollektivtransport finner ikke å kunne anbefale at klager gis
medhold.