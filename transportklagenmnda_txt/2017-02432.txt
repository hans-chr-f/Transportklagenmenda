Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende gyldig billett.

Dato
20.12.2017

Saksnummer
2017-02432

Tjenesteytere
Ruter

Klager har i det vesentlige anført

Klager viser til at han ble ilagt gebyr av en kontrollør da han gikk ombord i bussen, som
følge av manglende gyldig billett.

Klager hevder han kjøpte en billett  i det øyeblikket han steg ombord i bussen, og at han
at derfor hadde gyldig billett. 

Klager krever derfor at Ruter frafaller kravet om gebyr.

Tjenesteyterne har i det vesentlige anført
Ruter viser til klagers henvendelse vedrørende gebyr som han mottok på bussen 25.
august 2017. Gebyret ble ilagt som følge av for sen aktivering av billett.

Klager hevder i sin klage til Ruter at han steg ombord i bussen ved Ullevål sykehus. I
henhold til sanntidssystemet hadde bussen avgang fra det stoppestedet kl. 09:29:11.
Kontrollørene gikk ombord i bussen på Sagene, som er to stopp etter Ullevål Sykehus.
Bussen hadde avgang fra Sagene kl. 09:32:19. 

Klagers billett ble aktivert kl. 09:32. Dette tidspunktet samsvarer med de observasjoner
kontrolløren hadde gjort seg. 

Billetten må være aktivert i det passasjeren går ombord i bussen. Ruter kan ikke la
passasjerene selv velge når billetten skal aktiveres. På bakgrunn av dette opprettholder
Ruter sitt standpunkt i denne saken.

Nemnda bemerker

Klager ble ved kontroll på bussen fra Ullevål sykehus mot Sagene den 25. august 2017
ilagt gebyr på det grunnlag at billetten var aktivert for sent.

Det fremgår av Ruters transportvilkår punkt 3 at den reisende plikter å ha gyldig billett
før ombordstigning eller før passering av kontrollsoner. 

Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Nemnda legger til grunn klagers opplysning om at han gikk på bussen ved Ullevål
sykehus. 

I følge Ruters sanntidssystem gikk bussen fra Ullevål sykehus kl 09.29.11. Kontrollørene
kom først på ved Sagene hvor bussen ankom kl 09.32.19

Kontrollen er registrert startet kl 09.32 og klagers billett er registrert kjøpt på samme
tidspunkt, kl. 09.32. 

Nemnda legger til grunn at klager aktiverte billetten etter ombordstigning og at vilkårene
for å ilegge gebyr var til stede.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.