Vedtak i Transportklagenemnda
- Kollektivreiser

Sammendrag

Manglende gyldig billett - feil billettkategori.

Dato
19.06.2018

Saksnummer
2018-00940

Tjenesteytere
AtB AS

Klager har i det vesentlige anført

Klagers datter, på 17 år, hadde ved en feil kjøpt studentrabattert billett og ikke
ungdomsbillett. Dette resulterte i at datteren ble ilagt gebyr på bussen 3. januar 2018 da
hun ikke fremvise gyldig studentbevis. 

Klager viser til at det ikke er noen forskjell på prisen mellom studentbillett og
ungdomsbillett og at det således ikke er noen grunn til å ilegge tilleggsgebyr.
Kontrollørene hadde bekreftet at datterens alder falt inn under vilkårene for
ungdomsbillett, men valgte likevel å statuere sin makt å utstede et gebyr i stedet for
å veilede skoleelever om å kjøpe ungdomsbillett. En slik fremgangsmåte finner klager
svært provoserende. I denne saken var det ikke tale om at datteren hadde forsøkt å lure
til seg rabattert billett, men at hun valgte feil billettkategori på grunn av uvitenhet. 

Klager krever derfor at AtB frafaller det ilagte gebyret.

Tjenesteyterne har i det vesentlige anført
Klagers datter ble den 3. januar 2018 ilagt tilleggsgebyr da hun ikke kunne legitimere sin
rett til studentrabattert billett ved kontroll.

Det avgjørende ved bruk av rabatterte billetter, er at man oppfyller retten til rabatt
innen den billettkategorien man reiser med. AtB har beveget seg bort fra det som kalles
personlige reisekort. Det innebærer at man kan låne bort sitt reisekort til andre personer
som oppfyller vilkårene for samme reisekategori, uavhengig av hvem sitt navn som står
på kortet. Det er derfor ikke av betydning om man oppfyller retten til å reise med billett
med tilsvarende pris, dersom man ikke oppfyller retten til den kategorien som man
faktisk reiser med. For å illustrere forskjellen så koster en 30-dagersbillett for én sone
kr 305,-, både for honnør og for barn. Likevel kan ikke et barn bruke bestemoren sin
billett, da barnet ikke oppfyller vilkårene for honnørrabattert billett. Det avgjørende er
billettkategorien, ikke billettens pris.

Ved bruk av studentrabattert reisebevis må den reisende kunne fremvise bevis på
at vedkommende er student. Det fremkommer av AtBs regelverk at hvis beviset
skal være akseptert som gyldig studentbevis må det inneholde vedkommende sitt
navn, fødselsdato, studiested, samt vise hvilket semester det gyldig for. Dersom den
reisende ikke kan fremvise gyldig bevis på rabattert billett ved kontroll, så vil hun bli ilagt
tilleggsgebyr. Dette fordi en rabattert billett kun er gyldig når den fremvises sammen
med rabattbevis.

AtB er et aksjeselskap som eies av Trøndelag fylkeskommune og er derfor bundet av
forvaltningsmessige hensyn, slik som krav til likebehandling og forutberegnelighet. Det
innebærer at det ikke er rom til å forskjellsbehandle de reisende. Det er den reisende sitt
ansvar å påse at hun har gyldig reisebevis når hun går om bord i bussen, og det er hun
som må bære risikoen ved å kjøpe billett innen feil billettkategori. Kontrollørene kan ikke
vektlegge subjektive forhold hos den enkelte passasjer, og har ikke adgang til å la være å
ilegge tilleggsgebyr i de tilfellene der det er grunnlag til å ilegge gebyr. Dersom AtB hadde
åpnet for denne bruken av skjønn, ville det ledet til
en usaklig forskjellsbehandling og det ville vært vanskelig å etterleve en praksis som
sikrer forutberegnelighet for våre kunder.

AtB velger på grunnlag av ovennevnte å opprettholde tidligere avgjørelse i saken og viser
til tidligere begrunnelse.

Nemnda bemerker

Klagers datter ble ved kontroll på bussen 3. januar 2018 ilagt tilleggsavgift fordi hun
reiste med feil billettkategori, studentkort som hun ikke var berettiget til å benytte.

Nemnda bemerker at det etter AtBs regelverk, jf. §§ 2 og 7 kreves at det under reisen
kan vises dokumentasjon for rett til rabattert billett og at gebyr kan ilegges dersom
dokumentasjon ikke fremlegges.

Nemnda bemerker at datteren hadde feil billettkategori og at vilkårene for å ilegge gebyr
dermed var til stede.

Klager viser til at datteren ikke hadde forsøkt å lure til seg rabattert billett, men at hun
valgte feil billettkategori på grunn av uvitenhet. Klager viser videre til at det ikke er noen
forskjell på prisen mellom studentbillett og ungdomsbillett.

Nemnda er enig med AtB at det er den reisendes ansvar å påse at man kjøper riktig
billett.

Nemndas flertall, nemndas leder og bransjerepresentantene Aarre og Krogh, kan ikke
se at det er grunnlag for å anbefale at tilleggsavgiften frafalles. Flertallet har forståelse
for at reaksjonen kan virke streng, men av hensyn til reiseforetakene er det behov for
en konsekvent praksis. Reisekortene til AtB er upersonlige. Billetten/kortet kan således
benyttes av mange så lenge de oppfyller vilkårene til billetten - her aldersgrense på en
ungdomsbillett. At billetten som lå på reisekortet har samme pris som studentbillett
endrer ikke på vilkårene til den enkelte billettkategori.

Mindretallet, forbrukerrepresentantene Grannes og Sørlie, viser til at klager til tross for å
ha valgt feil billettkategori, faktisk har betalt det samme for en billett som varer like lenge
og har samme geografiske utstrekning som den periodebilletten klager skulle ha valgt.
Mindretallet kan heller ikke se at det i praksis kan være noen annen vinningshensikt
i å velge feil kategori. Mindretallet viser her til at både student- og ungdomsbillett er
upersonlige og dermed fritt kan lånes ut forutsatt at låntaker også oppfyller vilkårene
for rabatten. Mindretallet vektlegger for øvrig det faktum at datteren selv har kjøpt
billett. Mindretallets vurdering vil kunne stille seg annerledes dersom man reiser på
feil billettkategori med lånt billett. Mindretallet finner i denne saken at det er urimelig å
opprettholde gebyret og anbefaler at gebyret frafalles.

Nemnda finner i samsvar med flertallets begrunnelse ikke å kunne anbefale at gebyret
frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.