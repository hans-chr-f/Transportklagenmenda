Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
22.05.2023

Saksnummer
2022-03621

Tjenesteytere
SAS

Klager har i det vesentlige anført

Klager hadde reise med SAS den 15. desember 2022 fra Bergen med SK284 via Oslo
med SK4528 med ankomst Molde kl. 20:55. Klage har forklart at innkommende fly var
forsinket og flyvningen fra Bergen ble forsinket med 43 minutter på grunn av dette ble
det venting på innlasting av bagasje før flyet kunne komme av gårde fra gate. Ankomst
Oslo ble kl. 19:54, men man kunne ikke forlate flyet før en flytrapp kom, dette tok ca.
10-15 minutter. Med dette så mistet klager sin videreforbindelse til Molde og ble booket
om til SK4518 med ankomst Molde ble 16. desember 2022 kl. 14:28.

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
SAS har anført at SK4528 ble forsinket på grunn av værforhold som påvirket tidligere
flyvninger for det samme flyet i løpet av dagen. Disse værforholdene har også påvirket
flytrafikken og flyplassen og bidratt til ytterligere forsinkelser.

SAS viser til vedlegg som er sendt inn for alle flyvninger som ble fløyet denne dagen med
dette flyet, som alle ble berørt på grunn av været om morgenen.

Dette er ekstraordinære forhold utenfor selskapets kontroll og SAS mener at de har
gjort alt de kunne for å redusere forsinkelsene til tross for værforholdene. Det vil ikke bli
utbetalt erstatning i henhold til EU 261/2004.

SAS anser denne saken som løst.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir
rett til erstatning. Dette gjelder imidlertid ikke dersom flyselskapet kan godtgjøre at
forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

SAS har fremlagt kopi av rotasjonsloggen for flymaskinen som skulle operere klagers
flyvning (videreforbindelse) fra Oslo til Molde (SK4528). Basert på koden "WS" kan
nemnda se maskinen ble påvirket av værrelatert forsinkelse den aktuelle morgenen. Slik
nemnda ser det godtgjør imidlertid ikke dette at klagers forsinkelse på over tre timer
skyldtes værforhold.  Klager har beskrevet at den første flyvningen hans fra Bergen
til Oslo (SK284) ble forsinket, og at han mistet videreforbindelsen fra Oslo til Molde
(SK4528) pga dette. Slik nemnda forstår det ble flyvningen fra Bergen til Oslo operert av
en annen flymaskin. SAS har ikke forklart eller dokumentert årsaken til forsinkelsen på
denne flyvningen/maskinen. Dersom klager hadde rukket videreforbindelsen fra Oslo til
Molde (SK4528 - som det er fremlagt rotasjonslogg for) hadde han kommet frem med en
forsinkelse på under tre timer. 

Nemnda har basert på ovenstående vurdering kommet frem til at klager har krav
på standarderstatning på 250 EUR i henhold til EU-forordning 261/2004 grunnet
forsinkelsen, da det ikke anses godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler 250 EUR til klager i
standarderstatning.