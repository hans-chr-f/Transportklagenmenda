Vedtak i Transportklagenemnda
- Kollektivreiser

Sammendrag

For sen aktivering av billett

Dato
08.12.2018

Saksnummer
2018-03193

Tjenesteytere
Ruter

Klager har i det vesentlige anført

Klager ble ilagt gebyr fordi billetten ikke ble aktivert umiddelbart ved ombordstigning. 

Klager viser til at hun satte ned barnet før hun gikk for å aktivere billetten, og at det var
kontrolløren som hindret henne i å nå valideringsautomaten. 

I avslaget fra Ruter har de fastholdt at klager hadde satt seg ned og at hun pratet i
telefonen. 

Klager mener det er kontrollørens feil at hun ikke fikk aktivert billetten ved
ombordstigning og ber Ruter frafalle gebyret.

Tjenesteyterne har i det vesentlige anført
Klager ble ilagt gebyr på bussen 15. september 2018 fordi hun ikke aktiverte billetten ved
ombordstigning.

Ved bruk av billett som må valideres er det mulig å gå inn bak på bussen, men billetten
må aktiveres som det første man gjør når man er om bord. Det er ikke adgang til å sette
seg ned, eller gjøre andre ting, før billetten aktiveres. Ruter kan ikke tillate at kunden selv
bestemmer når betalingen skal skje. Regelen er derfor at dette må skje ved påstigning. 

I denne saken forholder Ruter seg til forklaringen fra kontrollørene som var på stedet, og
deres observasjoner.

Ruter kan ikke se noen grunn til å endre standpunkt i denne saken.

Nemnda bemerker

Klager ble ved kontroll på busslinje 62 den 15. september 2018 ilagt gebyr som følge av
for sen aktivering av billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hadde ved kontrollen ikke gyldig billett og vilkårene for å ilegge gebyr var til stede.

Nemnda bemerker at billetter må aktiveres umiddelbart etter at man er kommet på
bussen. 

Nemnda finner ikke sannsynliggjort at hensynet til sikring av klagers barn gjorde det
nødvendig å vente med å aktivere billetten. Det vises i den forbindelse til opplysningene i
gebyrrapporten om at barnet selv fant plass og sikret seg selv. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.