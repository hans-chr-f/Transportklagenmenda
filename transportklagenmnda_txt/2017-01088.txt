Vedtak i Transportklagenemnda
- Kollektivreiser

Sammendrag

Krav om frafall av ilagt gebyr NOK 750 som følge
av manglende fremvisning av studentbevis.

Dato
11.09.2017

Saksnummer
2017-01088

Tjenesteytere
AtB AS

Klager har i det vesentlige anført

Klager ble stoppet i billettkontroll på busslinje 6 i Munkegata, retning Værestrøa, klokken
13.00 den 12.05.2017. 

Klager har t:kort student og studentbevis på app, men på kontrolltidspunktet var
telefonen tom for strøm. Klager fikk derfor ikke fremlagt gyldig studentbevis, og ble da
ilagt et gebyr på 750 kroner. 

Da klager ankom hjemmet etter kort tid sendte han en klage til AtB med skjermdump
fra både Studentweb, og studentapplikasjonen på telefonen, for å bevise at han hadde
studierett og gyldig studentbevis. AtB godtok likevel ikke klagen, og hevder at beviset må
fremlegges på selve reisen for at billetten skal være gyldig. 

Klager krever at AtB frafaller ilagt gebyr med det grunnlag at han har gyldig studentbevis,
og derfor hadde gyldig billett.

Tjenesteyterne har i det vesentlige anført
Klager anfører i sin første klage av 12. mai 2017 at han betalte for bussreisen ved hjelp av
t:kort student. Bruk av studentrabattert billett medfører at man ved kontroll må kunne
fremvise gyldig studentbevis. Klager fremviste studentkort, men var tom for strøm på
telefonen og kunne dermed ikke fremvise bevis for betalt semesteravgift som han hadde
på NTNUs studentID-app. Klager fikk låne en medpassasjers telefon for å forsøke å logge
på studentweb slik at han kunne fremvise kvittering for betalt semesteravgift. Etter
gjentatte forsøk lyktes ikke klager med å logge inn, og kunne derfor ikke legitimere sin
rett til studentrabattert billett.

Dersom kunden reiser med studentrabattert billett er det ifølge AtBs regelverk
avgjørende at reisende ved kontroll kan «(…) vise gyldig studiebevis» sammen med gyldig
billett, jf. AtBs transportvedtekter § 7.

Hva som anes som gyldig studentlegitimasjon fremgår av AtBs rabatt- og takstreglement.
For studenter ved NTNU er gyldig studentlegitimasjon studentkort/annen Id med
bilde, i tillegg til semesterkort som viser at man har betalt semesteravgift gjeldende
semester. Det står uttrykkelig på NTNUs studentbevis at dette ikke er gyldig som
studentlegitimasjon uten semesterkvittering. Gyldig semesterbevis kan fremvises enten
ved hjelp av NTNUs StudentID-app eller i papirform. 

Det fremgår klart av vilkårene for NTNUs studentID-app at dersom telefonen skulle gå
tom for strøm eller av andre grunner ikke fungere, må man bevise studentstatus med
semesterkvittering og gyldig legitimasjon. 

AtB har ingen ordning med at man i ettertid kan fremvise gyldig studentlegitimasjon
og på den måte slippe å betale gebyr. Det fremgår klart av AtBs regelverk at ved
reiser med studentrabattert billett er det avgjørende at reisende kan fremvise gyldig
studentlegitimasjon ved kontroll. Det at klager i etterkant av kontrollen har skaffet seg og
vedlegger kopi av semesterkvittering fritar derfor ikke for betaling av gebyret.

AtB skiller ikke mellom det å reise uten billett og det å reise med rabattert billett uten
legitimasjon for rabatten. Dette fordi en rabattert billett kun anses som gyldig dersom
man kan legitimere sin rett til den aktuelle rabatten. Dette betyr at man vil bli ilagt
samme tilleggsgebyr uavhengig av hvilken av de to grunnene som er bakgrunnen for
ileggelsen

Dersom den reisende ikke har mulighet til å fremvise gyldig semesterkvittering og
dermed gyldig studentbevis, har vedkommende ikke rett til å reise på studentrabatterte
billetter hos AtB. 

Når det gjelder bruk av skjønn i enkeltsaker er AtB, som en representant for
fylkeskommunen, bundet av alminnelige forvaltningsrettslige prinsipper i vår
saksbehandling, herunder kravet til likebehandling. Dessverre er det mange som
misbruker vår tillit, vi har derfor sett oss nødt til å tolke regelverket om fremvisning av
studentbevis ved kontroll strengt.

AtB opprettholder med dette vår tidligere avgjørelse og viser til vår begrunnelse i
tidligere svar til klager. Vi vil også vise til Nemndas avgjørelse vedrørende lignende tema i
sak 2017-00044 hvor AtB AS ble gitt medhold.

Nemnda bemerker

Klager ble ved billettkontroll den 12. mai 2017 ilagt gebyr da han ikke kunne vise
dokumentasjon for rett til bruk av studentkort. Han kunne ikke dokumentere betalt
semesteravgift som student da han ikke hadde strøm på telefonen. 

Nemnda bemerker at det etter AtBs regelverk, jf. §§ 2 og 7 kreves at det under reisen
kan vises dokumentasjon for rett til rabattert billett og at gebyr kan ilegges dersom
dokumentasjon ikke fremlegges. 

Vilkårene for å ilegge gebyr var dermed til stede. 

Nemnda er gjennom flere saker kjent med at AtB konsekvent ikke godtar at legitimasjon
for rett til rabattert billett kan vises i ettertid. Den reisende har etter AtBs godkjente
vedtekter heller ikke krav på dette. 

Nemnda har derfor vurdert problemstillingen i disse saker nærmere. Etter nemndas syn
er det grunn til å skille mellom å vise fram en billett i ettertid og å vise dokumentasjon for
rett til rabattert billett i ettertid når den reisende har en ellers gyldig billett under reisen. 

Nemnda viser til sin anbefaling i flere saker fra nemndsmøtet i juni, dvs. etter AtBs tilsvar
i saken, om å vurdere en ordning som praktiseres av enkelte andre reiseforetak og som
for eksempel på Ruters nettside er formulert slik: 

"Har du gyldig billett, men mangler gyldig bevis på at du har rett til student-, honnør-,
eller ungdomsrabatt, vil du få gebyr i en billettkontroll. Vi kan frafalle gebyret hvis du
møter opp på kundesenteret vårt innen 14 dager, med gyldig bevis på at du hadde rett til
rabatt på kontrolltidspunktet." 

Nemndas mindretall, forbrukernes representanter, finner i denne saken at det vil
være urimelig å fastholde gebyret og anbefaler derfor at gebyret frafalles. Mindretallet
begrunner dette med at moderasjonen er knyttet til passasjeren personlig og at dette vil
kunne dokumenteres i ettertid. 

I samsvar med flertallets syn anbefales ikke at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er avsagt med dissens.