Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
26.10.2018

Saksnummer
2018-00764

Tjenesteytere
Norwegian

Klager har i det vesentlige anført

Klager skulle reise fra Trondheim (TRD) til Bergen (BGO) med Norwegians flyvning
DY171 26. desember 2017 kl. 16.15, og videre til Stavanger (SVG) med DY138 kl. 18.00.
Flyvningen fra Trondheim til Bergen ble forsinket og klager mistet sin videreforbindelse.
Klager ankom til slutt sin endelige destinasjon 27. desember kl. 12.40. På ovennevnte
bakgrunn har klager fremsatt krav om standardkompensasjon i henhold til EU-
forordning 261/2004 på 250 euro.

Tjenesteyterne har i det vesentlige anført
Norwegians flyvning DY171 fra Trondheim til Bergen 26. desember 2017 ble forsinket
med én time. Forsinkelsen medførte at klager mistet sin videreforbindelse fra Bergen til
Stavanger samme kveld. Klager ble booket om til ny avgang med DY122 neste dag, 27.
desember. 

Forsinkelsen skyldtes store nedbørsmengder i Oslo denne dagen. Store snømengder
medførte kødannelser da snø måtte ryddes av rullebanen. Selskapet viser til fremlagt
"movement log", hvor det fremgår at avgangen før, DY150 fra Oslo, måtte stå 46 minutter
på bakken etter å ha forlatt parkeringen i påvente av å få ta av. Denne forsinkelsen fulgte
flymaskinen på de neste to avgangene, og resulterte i én times forsinkelse for DY171. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY171 fra Trondheim til Bergen 26. desember 2017 ble forsinket
med én time, som førte til at klager mistet sin videreforbindelse. Hun kom frem til sitt
endelige bestemmelsessted neste dag kl. 12.40.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

I dette tilfellet skyldtes forsinkelsen store nedbørsmengder i Oslo som skapte
følgeforsinkelser for videre flyvninger med flymaskin LN-DYB. Det vises til fremlagt
dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Klager ble booket om til ny flyvning neste dag, og
ankom sin endelige destinasjon 27. desember. Nemnda legger til grunn at forsinkelsen
ikke kunne vært unngått selv om alle rimelige tiltak var truffet. Forsinkelsen gir etter
dette ikke rett til standarderstatning, og nemnda anbefaler ikke at klager gis medhold i
sitt krav.

Vedtak

Transportklagenemnda - fly anbefaler ikke at klager gis medhold.