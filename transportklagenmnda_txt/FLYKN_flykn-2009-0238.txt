Vedtak i Transportklagenemnda - Fly

Sammendrag

Nektet ombordstigning på grunn av for sen innsjekking.

Dato
24.03.2010

Saksnummer
238/09F

Tjenesteyter
Norwegian Air Shuttle ASA

Nektet ombordstigning på grunn av for sen innsjekking.

Klager har i det vesentlige anført:

Klagers datter skulle tirsdag 30. juni 2009 sammen med sitt reisefølge reise fra Oslo til Bergen.

De reisende møtte opp i god tid ved innsjekkingsskranken, tre kvarter før avgang. Det var lang
kø, og da de kom frem til innsjekkingskranken fikk de beskjed om at de var for sen til innsjekk
for denne flyavgangen. De kunne få kjøpe nye billetter til en avgang kl 22.45, men de måtte
bestemme seg fort. Beløpet for hva de skulle/måtte betale varierte, men til slutt ble beløpet kr
2.800. De reisende aksepterte dette og de kom med flyet.

De reisende mener at de var ute i god tid for å rekke sin opprinnelige flyavgang, men på grunn
av «sen» innsjekking av personer som var og kom foran de i køen, gikk det tregt, og av den
grunn kom de for sent til innsjekk. De reisende mener at dette ikke var deres feil, men feil fra
skrankepersonalet som «ekspederte» folk som opprinnelig ikke sto i køen før dem.

Klager ber om refusjon av kr 2.800.

Norwegian har i det vesentlige anført:

Norwegian viser til sine regler og vilkår vedrørende fremmøte, som bestiller har bekreftet å ha
lest og akseptert ved bestilling av disse billettene:

«Vi ber våre passasjerer om å møte opp ved innsjekkingsskrankene i god tid før avgang.
Innsjekking åpner normalt senest to timer før, og stenger 30 minutter før, flyets publiserte
avgangstid på reiser innenlands. Man kan ikke sjekke inn på automat, om man reiser med
spedbarn.

Det er ikke krav til innsjekk for reisende med kun håndbagasje på reiser innenlands (Norge).
For de øvrige kategoriene så er innsjekking et krav.

Norwegian forbeholder seg retten til å avvise passasjerer som presenterer seg for personalet
ved innsjekkingsskranken etter angitt frist for innsjekk.

Vi anbefaler alle våre passasjerer å møte opp i god tid i forkant av en reise, for å ta høyde for
eventuelle heftelser underveis til flyplassen, eller på selve flyplassen. I brevet hevdes det at
vedkommende møtte på innsjekk 45 minutter før avgang. Vi anser ikke dette som god tid nok
i forkant av avgangstid, da man skal påse at man er ferdig innsjekket innenfor innsjekkfristen,
som i dette tilfellet var 30 minutter før avgangstid.

I de tilfeller man ser at man ikke rekker å sjekke inn, kan man benytte seg av sjansen til å
endre sin billett. Dette står beskrevet på våre nettsider:

Du kan endre både reisemål og dato. Hver endring koster NOK. 300,- pr. person pr. strekning.

Navneendring koster NOK 300,- pr. person pr. strekning.

Eventuell prisdifferanse mellom opprinnelig og ny billettpris kommer i tillegg. Det gis ikke
refusjon selv om man endrer til en billett i lavere priskategori.»

Norwegian viser til at det er passasjerens eget ansvar å sørge for å være ute i god tid i forkant
av en reise.

Det fremkommer av klagen at vedkommende møtte til innsjekk 45 minutter før avgang.
Norwegian anser ikke dette som god nok tid i forkant av avgangstiden, da man skal påse at
man er ferdiginnsjekket innenfor innsjekkingsfristen, som i dette tilfellet var 30 minutter før
avgangstid.

Norwegian har ikke mottatt noen rapport angående uregelmessigheter på innsjekk denne
dagen.

Det beløpet klager ønsker refundert, er ikke for kjøp av nye billetter, men et gebyr for endring
av billettene som klagerne hadde. Norwegian endret de reisendes billetter selv om de kom for
sent til innsjekk, og skulle i realiteten ha kjøpt nye billetter, Norwegian gjorde et unntak i dette
tilfelle for disse passasjerene. Norwegian har lagt ved logg for hendelsen.

Norwegian beklager at vedkommende følte seg utrygg i forbindelse med denne reisen,
men mener at de har gjort sitt ytterste for å hjelpe passasjeren, ved hjelp til og med å endre
passasjerenes billetter fremfor at vedkommende måtte kjøpe nye, siden vedkommende ikke
rakk å sjekke inn i tide til DY618 kl 16.20.

Norwegian kan ikke imøtekomme klagers krav i denne saken.

Nemnda bemerker:

Flyselskapene har i sine vilkår og på sine nettsider gitt opplysninger om siste frist for
innsjekking. Ved fristen har selskapene hensyntatt bl.a. normal tid for bagasjehåndtering,
sikkerhetskontroll og tid til å gå til utgangen (gate). Overholdelse av fristen er nødvendig for å
unngå forsinkelser. Norwegian anmoder passasjerene om å møte opp ved innsjekkingen i god
tid før avgang, jf Norwegians vilkår pkt 3.1.

Det er mange passasjerer som skal med et fly, og det er ikke uvanlig at det er kø ved
innsjekkingen og/eller sikkerhetskontrollen. Dette må både passasjerer og flyselskap ta
hensyn til. Flyselskapene må sørge for tilstrekkelig antall innsjekkingsskranker og bemanning
til å betjene disse. Skrankene må videre åpne i tilstrekkelig god tid før avgang. Der det er
mulighet for innsjekkingsautomater, innsjekking via Internett m.v. bør også dette vurderes
for å sikre en best og raskest mulig avvikling av innsjekkingen. Flyselskapet må være ansvarlig
for å gjøre det de kan innenfor rimelighetens grenser for å få med samtlige passasjerer som
venter på å få sjekke inn før innsjekkingen stenger. Passasjerene må på sin side også være
forberedt på at det kan være kø ved innsjekkingsskranken, og må etter nemndas vurdering
møte frem i rimelig tid slik at innsjekking kan foretas innen angitt tid. Hva som menes
med «rimelig tid» vil måtte avgjøres konkret. Det vil kunne variere mellom de forskjellige
flyplasser. Det vil videre kunne variere i forhold til ukedag og tid på dagen, om reisen skjer
i forbindelse med høytider, eksempelvis julen, eller i forbindelse med skolens ferier, for
eksempel høstferien. Oppregningen er ikke uttømmende.

De reisende skulle i dette tilfellet fra Gardermoen til Bergen tirsdag 30. juni kl 16.20.

I henhold til Norwegians vilkår måtte de være ferdig innsjekket 30 minutter før avgang, dvs.
kl 15.50. Det fremgår av klagen at de reisende møtte frem ved innsjekkingsskranken ca 45
minutter før avgang, dvs. at de kun hadde ca 15 minutter å sjekke inn på. De reisende rakk
ikke innsjekking i tide.

Nemnda er av den oppfatning at de reisende i dette tilfellet må bære ansvaret for at de ikke
rakk å sjekke inn innen fristen. Etter nemndas vurdering måtte de reisende være forberedt på
at det kunne være trafikk og kø flyplassen på denne tid av døgnet. Slik nemnda ser det var det
for sent å møte til innsjekk 15 minutter før innsjekk stenger.

Nemnda er etter dette av den oppfatning at de reisende selv må bære ansvaret for at de ikke
rakk å sjekke inn innen fristen. Nemnda finner etter dette ikke å kunne anbefale at klager gis
medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS

Janne G. Soløy, Widerøe's Flyveselskap AS