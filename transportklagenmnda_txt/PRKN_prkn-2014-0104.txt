Vedtak i Pakkereisenemnda

Sammendrag

Krav om erstatning på grunn av sykdomsutbrudd ved hotellet.

Dato
08.10.2014

Saksnummer
104/14P

Tjenesteyter
Star Tour AS

Saken gjelder:

Krav om erstatning på grunn av sykdomsutbrudd ved hotellet.

Klager har i det vesentlige anført:

Hotell Costa Los Gigantes Resort på Tenerife har i vinter hatt problemer med spredning av
magevirus på stedet. Star Tour har ikke informert gjester om problemet og heller ikke satt i
verk tiltak for å begrense spredning. Dette kan være brudd på Star Tours reisevilkår der det
under punkt 4.3 «Helseopplysninger» står følgende:

«Kunden skal før avtalen inngås, informeres om eventuelle helsemessige formaliteter i
forbindelse med reisen og oppholdet». Her må en i tillegg anta at det av den alminnelige
omsorgsregel som gjelder i kontraktsforhold, følger at arrangøren kan være pliktig til å
informere kunden om forhold ved reisen som han må forstå har betydning for kunden. At
magevirus herjer på hotellet er et slikt forhold.

Klager bestilte reisen den 21.12.13 og har ikke kjennskap til om magevirus herjet da, men
stedlig representant bekreftet at det hadde herjet en stund, da klager var i kontakt med
lege og Star Tour etter at de ble syke. Det må kunne forventes at gjester blir informert om
situasjonen og at det blir satt i verk tiltak for å begrense smitte, noe som var helt fraværende.
Klager ble syk 3 dager inn i ferien (magevirusinfeksjon) og innlagt på sykehus for intravenøs
behandling i 5 dager. Klager og hennes reisefølge fikk utsatt hjemreise med 3 dager, noe som
medførte utfordringer i forhold til jobb, hundepass og parkering på Gardermoen.

Star Tour har i sine svar hatt problemer med å innrømme at det var magevirus på hotellet.
Videre argumenter reisearrangøren med at det ikke er bevist at smitten kommer fra mat eller
hotellet. Det er stor sannsynlighet at smitten kommer fra hotellet. Verken klager eller hennes
reisefølge spiste utenfor hotellet før de ble syke.

Klager krever en erstatning tilsvarende halve reisens pris, kr 4.500, for den vesentlige ulempen
sykdomsutbruddet medførte og som kompensasjon for tapt arbeidsfortjeneste som følge av
forsinket hjemreise. Dette dekkes ikke av klagers reiseforsikring.

Star Tour har i det vesentlige anført:

Det har ikke vært problemer i vinter med magevirus på hotell Costa Los Gigantes Resort.
Det var derimot tilfeller av magesyke i perioden klager beskriver, og under deres opphold
på hotellet. Det er ikke mulig å informere gjester på forhånd når magesyke oppstår. Dette
er dessverre en sykdom som har en tendens til å spre seg raskt på steder hvor mange
mennesker er samlet, og hvor det også benyttes all inclusive.

Det er ikke riktig at det ikke ble satt i gang tiltak. Hotellet tok i bruk mer Antibac, rommene ble
desinfisert etter hver avreise, og gjestene som var syke ble bedt om å holde seg på rommet.
Det vises til rapporten fra reisemålet. Dette var mest sannsynlig et virus som ikke kom fra
maten på hotellet, men et vanlig magevirus som noen har «dratt» med seg utenfra. Star Tour
har ikke tidligere i vinter, og heller ikke senere enn oppgitt periode, hatt større sykdomstilfeller
på dette hotellet. Det blir stadig tatt prøver av mat og arbeidsforhold ved hotellene som Star
Tour samarbeider med. Når det oppstår sykdom på et all inclusive hotell, er det dessverre
større sjanser for at det sprer seg enn på et hotell uten måltider inkludert.

Star Tour kan ikke lastes for sykdom med mindre det foreligger dokumentasjon på bekreftet
smittekilde, jf. tidligere vedtak fra Reklamasjonsnemnda for pakkereiser. Star Tour har tilbudt
klager et reisegavekort på kr 500 som takk for at klager tok kontakt med Star Tour etter
hjemkomst og gjorde dem oppmerksomme på forholdet.

Sykdom under ferien er en forsikringssak og Star Tour finner ikke grunnlag for erstatning til
klager i dette tilfellet.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Tre dager etter at hun ankom hotell Costa Los Gigantes Resort, fikk klageren en
magevirusinfeksjon som var såpass kraftig at hun måtte innlegges i sykehus med intravenøs
næring i 5 dager. Arrangøren Star Tour bekrefter at det på hotellet, som er et all-inclusive
hotell, var en rekke tilfeller av magevirus på samme tid som klageren bodde der. Det anføres
at bruken av Antibac ble trappet opp, og at rommene ble desinfisert etter hvert som gjestene
reiste.

Syke gjester ble oppfordret til å holde seg på rommet. Likevel mener Star Tour at det ikke er
ført bevis for at hotellet var smittekilden.

Det er den som krever erstatning som har bevisbyrden for at vilkårene for erstatning
er oppfylt. Vedkommende må føre bevis for at det foreligger ansvarsgrunnlag og
årsakssammenheng. Nemnda legger til grunn at bevisbyrden er oppfylt hvis det er mer enn
50% sannsynlig at klageren ble smittet på hotellet. Det er etter nemndas syn unødvendig
å tilbakeføre smitten til en spesiell kilde, hvis de føres tilstrekkelig bevis for at smitten var
til stede på hotellet slik at nyankomne, friske gjester løp stor risiko for i løpet av få dager å
bli smittet av det samme mageviruset. Smitten kunne f.eks. være til stede på rommene, i
spisesalen eller lignende fordi utbruddet hadde vart en tid. Vanlige renholdere er neppe i
stand til å desinfisere et rom på en slik måte at det umiddelbart kan brukes av nye gjester.

Slik nemnda ser det, er bevisbyrden for at hotellet er smittekilden oppfylt i dette tilfellet. Det
er usannsynlig at gjest etter gjest skulle ankomme hotellet friske, og deretter bli syke av et
magevirus de var smittet av et annet sted. Klageren ble syk etter tre dager, og hun hadde ikke
spist noe annet sted enn på hotellet.

Stedlig representant bekreftet også at smitten hadde vært til stede en tid før klageren ankom
hotellet. Klageren har videre opplyst at det ikke forekom Antibac-bruk, slik arrangøren hevder,
og klageren opplyser videre at hennes ektefelle fikk gå fritt omkring inntil han selv ble syk, til
tross for at han kom fra et sykerom.

Det fremgår for øvrig av informasjon fra stedlig representant at gjester på 25 - 30 rom hadde
magevirusinfeksjon.

Klageren fikk ferien sin ødelagt og fikk forlenget oppholdet med 3 døgn.

Hennes ektemann ble også syk, og var syk en tid etter hjemkomst.

Nemnda finner etter dette at reisen led av en mangel, idet nemnda finner å måtte legge til
grunn at turoperatøren hadde kjennskap til virusutbruddet på det tidspunkt klageren ankom.
Turoperatørens stedlige representant skrev i forbindelse med denne klagen:

«Since there were virus at that time, it wasn't really the hotels fault the guest got sick, they
were trying everything they could to stop the virus, but of course the can't when sick people
is not staying in the room but going to the pool and to the restaurant and spreading the
bacterias».

I en slik situasjon burde hotellet antagelig ha vært stengt og desinfisert før det mottok nye
gjester. Nemnda finner etter en samlet vurdering at både objektive og subjektive vilkår for
erstatningsplikt foreligger.

Klageren har krevd et prisavslag, blant annet fordi både hun og ektefellen ble påført tap fordi
hjemreisen måtte utsettes med tre dager på grunn av sykdommen.

Dette ble ikke dekket av forsikringsselskapet. Nemnda finner at klageren bør gis medhold i sitt
krav om prisavslag, og finner at avslaget bør settes til halve reisens pris.

Vedtak:

Reklamasjonsnemnda for pakkereiser anbefaler at klageren får refundert halve reisens pris,
avrundet til kr 4.500,-.

Vedtaket er enstemmig.