Vedtak i Pakkereisenemnda

Sammendrag

Reise til Egypt, Hurghada, hotell Titanic Beach Spa and Aqua Park, 8. - 15. januar
2010. Krav om kompensasjon grunnet forsinkelse, støy, mangelfull informasjon m.v.

Dato
..

Saksnummer
42/11

Tjenesteyter
Solfaktor Pluss AS

Klager: X

Turarrangør: Solfaktor Pluss AS

Antall reisende: 2

Reisens pris: 8.047

Saken gjelder:

Reise til Egypt, Hurghada, hotell Titanic Beach Spa and Aqua Park, 8. - 15. januar 2010. Krav
om kompensasjon grunnet forsinkelse, støy, mangelfull informasjon m.v.

Klager har i det vesentlige anført:

Flyavgangen ble forsinket som følge av at styrmannen hadde forsovet seg.

Klagerne ankom reisemålet 3 timer og fem minutter forsinket. Det var ikke anledning til å
kjøpe mat på flyet til tross for at Solfaktor hadde opplyst om dette.

Informasjonen om informasjonsmøtet var falt ned og var blitt liggende under kommoden på
klagernes rom. Klagerne gikk således glipp av informasjonsmøtet og utflukter.

Det ble flere netter arbeidet utenfor hotellet rett nedenfor klagernes hotellrom.

Dette ga klagerne søvnløse netter.

Klagerne krever prisavslag.

Det vises for øvrig til klagerne brev.

Solfaktor Pluss har i det vesentlige anført:

Når det gjelder flyreisen og at andrepiloten hadde forsovet seg, er dette en sak som vedrører
transportarrangør, som i dette tilfellet var Primera Air på vegne av Amisol.

Forsinkelsen ble på to timer. Selv om Amisol skjønner at dette er kjedelig, gir det ingen rett til
kompensasjon.

Solfaktor Pluss er ikke sikre på hvor klagerne har fått informasjonen om velkomstmøtet fra,
eller guidens navn, da Solfaktor Pluss ikke har representanter eller samarbeider med lokale
guider på sine destinasjoner.

Solfaktor Pluss vil utbetale en kompensasjon på 300 kroner for feilinformasjon vedrørende
måltidene på flyturen.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet, jf. EU forordning 261/2004 artikkel 6 jf.
artikkel 7, jf. artikkel 5, jf. EU domstolens avgjørelse i sak Suregeon-Condor av 19. november
2009.

Forsinkelsen var i dette tilfellet på to timer. En forsinkelse av denne lengde gir ikke rett
til erstatning etter EU forordningen. Forsinkelsen anses heller ikke som en mangel ved
pakkereisen, jf. alminnelige vilkår for pakkereiser pkt. 8.2. f) V.

I henhold til denne bestemmelsen regnes forsinkelse under transporten ikke som en mangel
med mindre oppholdt på reisemålet avkortes med mer enn 8 timer for reisen av en ukes
varighet.

Solfaktor Pluss har ingen reiseledertjeneste på reisemålet. Informasjonsmøtet og utfluktene
klager viser til var således ikke en del av pakkereisen.

Det er uklart hva støyen utenfor hotellet skyldtes. Det synes ikke som om dette var i regi av
hotellet.

Nemnda kan på bakgrunn av de foreliggende opplysninger ikke se at støyen gir grunnlag for
prisavslag.

Solfaktor pluss har tilbudt en kompensasjon på 300 kr for feilinformasjon vedrørende
måltider på flyturen. Nemnda finner ikke grunnlag for å anbefale kompensasjon ut over dette.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Helga Hermansen, Star Tour AS

Eva Pettersen, Ving Norge AS