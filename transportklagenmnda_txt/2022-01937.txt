Tjenesteyter følger ikke vedtaket i saken (18.04.2023)
Kommentar fra tjenesteyter:

Widerøe vil ikke følge nemndas vedtak.

Vedtak i Transportklagenemnda - Fly

Sammendrag

Krav om refusjon av ekstra utgifter grunnet kansellering.

Dato
28.03.2023

Saksnummer
2022-01937

Tjenesteytere
SAS
Widerøe

Klager har i det vesentlige anført

Klager hadde kjøpt billett hos SAS. Utreise 27. juni 2022 med SAS SK4106 fra Oslo til Bodø
og Widerøe WF810 fra Bodø til Leknes. Det ble mottatt sms fra Widerøe den 27. juni at
WF810 ble kansellert. Klager kjøpte da billett med ferge og buss for å komme frem til
Leknes, dette krever ikke klager refundert. 

Retur den 10. juli 2022 med Widerøe WF817 fra Leknes til Bodø og SAS SK4123 fra Bodø
til Oslo. Den 9. juli får klager e-post fra SAS om at SK4123 fra Bodø til Oslo er kansellert. 

Klager har fått e-post fra Widerøe om at hun ville få refundert billetten, med det var
salgsstedet som måtte refundere altså SAS. Skjemaet for refusjon ved kansellering var
forvirrende for klager så hun valgte å vente til hun kom hjem fra reisen for at hjemreisen
ikke skulle bli kansellert også. 

Hjemreisen nærmet seg, og pilotstreiken var ikke løst og da klager skulle hjem den 10.
juli tok hun ingen sjanser og kjøpte seg en billett med Norwegian. På den tiden stod
det på SAS sine nettsider at de ville refundere ekstra kostnader for alternativ transport
(innenfor samme reiseklasse) dersom reisen ble kansellert på grunn av pilotstreiken.
Klager måtte hjem og på jobb den 11. juli.

Klager har listet opp sitt krav:
1. Kansellert Widerøe flyvning WF810 den 27. juni fra Bodø til Leknes.

Refusjon av Widerøe billetten/strekningen. Her ble klager forsinket med 10 timer og tok
seg frem med ferge som er gratis og buss, dette krever ikke klager refundert. 

2. Ekstra kostnad for Norwegian-billett 10. juli fra Bodø til Oslo til kr. 5149. 

Klager har mottatt standarderstatning fra SAS samt et beløp på kr. 2958.

Tjenesteyterne har i det vesentlige anført
SAS har ikke inngitt tilsvar til nemnda. 

Widerøe har anført at WF810 den 27. juni ble kansellert på grunn av den pågående
pilotstreiken. Det er lagt med operativ logg som bekrefter dette i tilsvaret til nemnda.
Widerøe forklarer at det er SAS sitt ansvar som billettutsteder og refunderer ubenyttet
flybillett. 

WF 810/27Jun22 ble kansellert på grunn av den pågående pilotstreiken.
Legger ved operativ logg som bekrefter dette. Regner med at SAS overholder sitt ansvar
som billettutsteder og refunderer ubenyttet flybillett.

Følgende SMS har blitt sendt til passasjerer og pax blir satt i UN. (Ingen krav på Care)

Din flyavgang er dessverre innstilt på grunn av den pågående streiken blant flyteknikere.
Du vil ikke bli booket om til andre flygninger, men du vil få full refusjon av billetten. Ta
kontakt med salgsstedet. Vi beklager at din flygning er blitt kansellert, men dette er
utenfor Widerøes kontroll og vi har derfor ikke mulighet til å gi deg ny reiserute da det er
uvisst når flygningene våre kan gjenopptas. Du kan kun nå oss på denne meldingen. På
grunn av den enorme pågangen kan vi dessverre ikke svare på telefon og chat.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har tross
oppfordring ikke avgitt uttalelse til nemnda.

Nemnda har delt opp vurderingen for utreisen og returreisen:

Utreisen: 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Basert på en samlet vurdering av fremlagt dokumentasjon legger nemnda til grunn
at avgangen med Widerøe WF810 den 27. juni ble kansellert grunnet streiken blant
flyteknikerne.

EU-forordningen nevner i sin fortale, punkt 14, at streiker som påvirker driften til det
transporterende luftfartsselskap kan være å regne som en ekstraordinær omstendighet
i EU-forordningens forstand. Forordningen utdyper imidlertid ikke hvilken type streiker
som må anses dekket.  

EU-domstolen har i sak C-28/20 og C-613/20 behandlet spørsmålet. 

Nemndas flertall, lederen og forbrukerrepresentantene, mener at streiken blant
flyteknikerne i Widerøes heleide datterselskap ikke er en ekstraordinær omstendighet
i EU-forordningens forstand. Flertallet viser til C-613/20, og forstår dommen slik at EU-
domstolen konkluderte med at streik i et søsterselskap i samme konsern ikke ligger
utenfor selskapets faktiske kontroll.

Flertallet har oppfattet det slik at de streikende flyteknikerne var ansatt i et selskap
heleid av Widerøe, og altså et søsterselskap til det konsernselskapet som står for selve
flyvningen. Flertallet mener at man må se på konsernet som helhet, uavhengig av
hvordan virksomheten er organisert i ulike datter- og søsterselskaper. Både flyving
og flyteknikertjenester ligger etter flertallets syn innenfor et flyselskaps sedvanlige
virksomhet. Flertallet mener også at streiken ligger innenfor selskapets kontroll når
det dreier seg om streik blant egne ansatte. Flertallet ser ikke noen prinsipiell forskjell
mellom piloter, kabinansatte og flyteknikere i så måte. 

Flertallet mener altså at denne streiken blant Widerøes egne flyteknikere ikke er å anse
som en ekstraordinær begivenhet i forordningens forstand, og at klager har rett på
standarderstatning for kanselleringen av WF810 den 27. juni. 

Mindretallet, bransjerepresentant(ene), mener at flyteknikerstreiken utgjør en
ekstraordinær begivenhet. Flyteknikerstreiken ble igangsatt av Norsk Flytekniker
Organisasjon (NFO). Partene i streiken var NFO og NHO/NHO Luftfart.  NFO organiserer
flyteknikere som gjennomfører lovpålagt teknisk vedlikehold på fly. Streikeretten til
flyteknikerne som er organisert i NFO reguleres av Hovedavtalen mellom (NHO)/NHO
Luftfart og NFO. Flyteknikernes lønns- og arbeidsvilkår er regulert i Overenskomsten
mellom NHO og NFO (Flyteknikeroverenskomsten). Flyteknikerstreiken ble igangsatt i
forbindelse med revisjon av Flyteknikeroverenskomsten. Flyteknikeroverenskomsten er
en landsomfattende bransjeavtale. Med landsomfattende avtale menes en avtale som
gjelder en bransje eller deler av en bransje. Når det gjelder tariffavtaler for flygende
personell er dette, på den annen side, såkalte bedriftsavtaler. Slike bedriftsavtaler
gjelder mellom de flygende fagforeninger på den ene siden og NHO Luftfart og den
aktuelle bedriften på den andre siden. Bedriften er direkte part i en slik bedriftsavtale
og vil i en evt. konfliktsituasjon/streik i prinsippet kunne håndtere konflikten "through
management-labour dialogue within the undertaking", jf. C-28/20 avsnitt 3. Når det
gjelder en landsomfattende bransjeavtale, som flyteknikeroverenskomsten, stiller
dette seg annerledes. Tariffbundne bedrifter innenfor flyteknikeroverenskomstens
virkeområde er i dag Norwegian Air Shuttle ASA, SAS Technical Services, Widerøe,
Widerøe Technical Services, Kongsberg Aviation Maintenance Services AS, Norse
Atlentic Airways AS og Babcock Scandinavian Engineering. Disse bedriftene er ikke en
selvstendig part i selve overenskomsten, men er allikevel direkte bundet av tariffavtalens
bestemmelser. De er alle medlemsbedrifter i NHO Luftfart. Alle bedriftene som omfattes
av avtalens virkeområde er en del av NHO Luftfarts forhandlingsdelegasjon, men ikke en
selvstendig part. Partene i forhandlingene var NHO/NHO luftfart og NFO. Flyselskapet
hadde derfor ingen kontroll over utfallet av forhandlingene, og kunne følgelig ikke
imøtekommet flyteknikernes krav, eller på annen måte instruere NHO om å godta/avslå
krav som kunne ha avsluttet streiken. Mindretallet mener derfor at klager ikke har rett på
standarderstatning.

Nemnda konkluderte deretter i tråd med flertallets oppfatning og anbefaler at Widerøe
utbetaler 250 EUR til klager. 

Ved kansellering har passasjeren valget mellom refusjon av billettprisen eller omruting
snarest mulig til bestemmelsesstedet på tilsvarende transportvilkår, jf. artikkel 8. Klager
har fremsatt krav om refusjon av det ubenyttede Widerøe-segmentet. Nemnda anbefaler
at Widerøe som opererende flyselskap for den kansellerte flyvningen sørger for at klager
får denne summen refundert. 

Returreisen:

Basert på sakens dokumentasjon finner nemnda det godtgjort at kanselleringen på
SAS sin avgang den 10. juli 2022 (SK4123) fra Bodø til Oslo ble kansellert grunnet
pilotstreiken.  Klager har mottatt standarderstatning på 250 EUR i henhold til EU-
forordning 261/2004 for denne kanselleringen.

Som nevnt ovenfor har en ved kansellering også rett på valget mellom refusjon eller
omruting, jf. EU-forordning 261/2004 artikkel 8. 

Det følger av fast nemndspraksis og EU-kommisjonens veileder (2016/C 214/04) punkt
4.2 at klager kan ha rett på omrutingsutgifter bekostet på egenhånd der flyselskapet ikke
kan anses å ha tilbudt tilstrekkelig omruting i henhold til EU-forordning 261/2004 artikkel
8. 

Slik nemnda ser det fikk klager ikke hjelp til omruting av SAS. Nemnda mener derfor
klager har rett på refusjon av merkostnaden til omruting gjort på egenhånd. Klagers nye
flybillett kostet 5149 NOK. Klager skal imidlertid ikke reise gratis. SAS kan gjøre fratrekk
for allerede refundert omrutingssum, samt fratrekk for eventuelt refundert sum på
opprinnelig ubenyttet retur-segment dersom dette er utbetalt. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Widerøe utbetaler 250 EUR for kanselleringen av
WF810, samt refunderer summen for ubenyttet Widerøe-segment. SAS anbefales å
refundere klagers merkostnad til ny flybillett på hjemreisen, med fratrekk for eventuelt
allerede refundert sum knyttet til opprinnelig retur-segment og summen de allerede har
utbetalt for omruting.