Vedtak i Transportklagenemnda - Fly

Sammendrag

Krav om erstatning for ødelagt koffert.

Dato
05.12.2013

Saksnummer
453/13F

Tjenesteyter
Ryanair

Krav om erstatning for ødelagt koffert.

Klager har i det vesentlige anført:

Klager skulle reise fra Rygge til Alicante den 1. mars 2013 med FR9059. Da klager ankom
Alicante oppdaget hun at kofferten var ødelagt.

Klager har mottatt kroner 693,67 fra Ryanair, men er ikke fornøyd med dette.

Klager krever refusjon av koffertens verdi, kroner 1 695.

Ryanair har i det vesentlige anført:

Ryanair følger sine regler og vilkår, samt Montrealkonvensjonen vedrørende erstatning av
ødelagt bagasje.

Ryanair har bedt klager om kvittering for kofferten, eller kvittering for reparasjon av kofferten,
uten å motta dette. Ryanair har også tilbudt klager en ny koffert i bytte med den skadede.

Uten kvitteringer kan Ryanair dessverre ikke imøtekomme klagers krav, men har av godvilje
likevel overført kroner 693,67 til klagers konto.

Ryanair kan dessverre ikke imøtekomme klagers krav utover dette.

Nemnda bemerker:

Nemnda legger på bakgrunn av de foreliggende opplysninger til grunn at klagers koffert ble
ødelagt under transport med Ryanair. Nemnda legger videre til grunn at ny tilsvarende koffert
koster NOK 1 695.

Flyselskapet er ansvarlig for tap som følge at innskrevet reisegods blir skadet eller at det går
tapt med mindre skaden skyldtes reisegodsets egen beskaffenhet eller feil eller mangler ved
reisegodset, jf. luftfartsloven § 10-18/Montrealkonvensjonen artikkel 18.

Ryanair har erkjent at de er erstatningsansvarlig.

Nemnda legger på bakgrunn av de foreliggende opplysninger til grunn at kofferten ble helt
ødelagt. Ved totalskade må erstatningen i utgangspunktet baseres på gjenanskaffelsesverdien
- det beløp skadelidte må betale for å skaffe seg en ny ting av samme art. Skadelidte skal
på den annen side ikke tjene på skaden, og det må derfor gjøres fradrag for den slitasje og
verdiforringelse ellers som bruken av den skadede gjenstand har medført.

Det er klager som må sannsynliggjøre sitt tap. Det foreligger i dette tilfellet ikke noe fotografi
av skaden eller opplysninger om koffertens alder. Nemnda finner etter en samlet vurdering
ikke godtgjort tap ut over det Ryanair har utbetalt.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.