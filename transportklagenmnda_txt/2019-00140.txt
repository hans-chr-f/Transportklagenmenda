Vedtak i Transportklagenemnda - Fly

Sammendrag

Krav om standarderstatning på grunn av forsinkelse.

Dato
03.12.2019

Saksnummer
2019-00140

Tjenesteytere
SAS

Klager har i det vesentlige anført

Klager skulle reise fra Tromsø til Oslo med SK4425 den 26. november 2018 og videre
fra Oslo til Billund med SK1903 med ankomst kl. 21.10. Flyet fra Tromsø ble forsinket
og klager rakk dermed ikke sin videre forbindelse fra Oslo. Hun ble omrutet til avreise
neste dag via København og ankom Billund kl. 11.20 med en forsinkelse på 14 timer og
10 minutter. 

Klager krever standarderstatning på 400 euro i henhold til EU-forordning 261/2004 for
forsinket ankomst til Billund.

Tjenesteyterne har i det vesentlige anført
SK4425 fra Tromsø til Oslo ble forsinket som en direkte følge av tidligere forsinkelse
på SK4414, fly individ LNRRH, fra Oslo til Longyearbyen via Tromsø. Forsinkelsen på 28
minutter oppstod da en passasjer med innsjekket bagasje hadde gått til non Schengen
område i stedet for innland, og det ble nødvendig å ta ut bagasjen av flyet. Flymaskinen
tok med seg denne forsinkelsen på returflyvningen fra Longyearbyen til Oslo via Tromsø
(SK4425) og fikk i tillegg 30 minutter i de-icing kø i Tromsø. SK4425 landet i Oslo 51
minutter forsinket. SAS viser til fremlagt dokumentasjon fra Traffic and Flight Information
og Duty Operation Manager på Gardermoen. 

Rotårsaken til forsinkelsen på SK4425 fra Tromsø til Oslo skyldtes forhold utenfor SAS'
kontroll og anses som en ekstraordinær situasjon. Det var ingen forholdsregler SAS
kunne tatt for å unngå denne hendelsen. SAS har gjort alle rimelige tiltak for å minimere
forsinkelsen ved å booke om klager til første mulige avgang til Billund morgenen etter. 

SAS kan ikke imøtekomme klagers krav om standarderstatning i henhold til EU-
forordning 261/2004.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir
rett til erstatning. Dette gjelder imidlertid ikke dersom flyselskapet kan godtgjøre at
forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

I angjeldende sak ble flyindividet som skulle benyttes på klagers flyvning forsinket på
foregående flyvning på grunn av at en passasjer gikk feil og ikke møtte opp til gate.
Hans  bagasje måtte off-loades av sikkerhetsmessige årsaker. Denne forsinkelsen
forplantet seg videre. I tillegg ble flyet stående i en 30 minutters de-icingkø i Tromsø.
Klager mistet sin videreforbindelse og kom over 14 timer forsinket frem til sitt endelige
bestemmelsessted.

Spørsmålet i saken er om årsakene til forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Slik nemndas flertall - leder og forbrukerrepresentantene -  ser det hender det
regelmessig at passasjerer ikke kommer til gate på tross av at de har sjekket inn
sin bagasje. Dette kan ha flere årsaker og som regel dreier det seg antakelig om
forglemmelse av tid og sted, men det kan selvsagt også være farlige gjenstander i
bagasjen som er sjekket inn. Å off-loade passasjerers bagasje i disse tilfellene må
selskapene derfor gjøre av sikkerhetsmessige grunner, men nemnda anser ikke dette
som en ekstraordinær omstendighet i forordningens forstand, men som en del av
flyselskapets daglige drift.

Det følger av EU-dom C-315/15 (Pešková) at i tilfeller der en forsinkelse ikke alene skyldes
ekstraordinære omstendigheter som ikke kunne vært unngått selv om alle rimelige
tiltak var truffet, skal man ved vurderingen trekke den del av forsinkelsen som skyldes
ekstraordinære forhold fra den samlede forsinkelsen.

SAS anfører at 30 minutter av forsinkelsen skyldtes de-icing kø i Tromsø. 

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet
som medfører at den reisende ikke har krav på erstatning. Dette må vurderes konkret.
Nemnda mener at det faktum at flyet må de-ices om vinteren i seg selv ikke utgjør en
ekstraordinær omstendighet. Dersom det er spesielle forhold den dagen som gjør at
de-icing køene blir ekstra lange, vil saken kunne stille seg annerledes. SAS har ikke lagt
ved noe ytterligere dokumentasjon/forklaring på hva som gjorde at de-icing køen ble
så lang denne dagen og har dermed ikke godtgjort at det skyldtes en ekstraordinær
omstendighet i EU-forordningens forstand.

Nemndas flertall mener i tillegg at forsinkelsen som følge av no-show passasjeren alene
mest sannsynlig ville medført at klager hadde mistet sin videreforbindelse.

Mindretallet - bransjerepresentantene - har et annet syn og mener at en bagasjesjekk
er basert på sikkerhetstiltak  og må vurderes som en ekstraordinær omstendighet og at
klager følgelig ikke har krav på standarderstatning.

Nemndas konklusjon er etter dette at klager har krav på standarderstatning med 400
euro.
Vedtaket er fattet med den dissens som fremgår over.

Vedtak

Transportklagenemnda - fly anbefaler at SAS utbetaler standarderstatning til klager med
400 euro.