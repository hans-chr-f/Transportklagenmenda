Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
22.05.2015

Saksnummer
994/14F

Tjenesteyter
SAS

Klager har i det vesentlige anført:

Klager skulle reise fra Oslo til Trondheim den 29. august 2014 kl. 17:00 med SK364. Avgangen
ble kansellert og klager ble booket om til neste avgang kl. 19:30 med SK370. Denne avgangen
ble 50 minutter forsinket.

Klager krever standarderstatning 250 euro i henhold til EU-forordning 261/2004.

SAS har i det vesentlige anført:

SK364 ble kansellert som følge av restriksjoner i luftrommet. Hendelsen er ikke
kompensasjonsberettiget i henhold til EU-forordning 261/2004, da årsaken var ekstraordinære
omstendigheter utenfor SAS kontroll.

Klager ble booket om til neste ledige avgang. SAS ønsker å refundere eventuelle utgifter til
mat og drikke i ventetiden, men kan ikke imøtekomme hans krav utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Nemnda finner på bakgrunn av de foreliggende opplysninger godtgjort at innstillingen
skyldtes restriksjoner i luftrommet. Etter nemndas vurdering må dette anses som en
ekstraordinær omstendighet. Kanselleringen kunne ikke vært unngått selv om alle rimelige
tiltak var truffet. Kanselleringen gir følgelig ikke rett til standarderstatning etter forordningen.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.