Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.10.2018

Saksnummer
2018-00190

Tjenesteytere
SAS

Klager har i det vesentlige anført

Klager skulle reise fra Tromsø til København via Oslo den 28. september 2017 kl 13.40
med ankomst kl 17.20. Kl 15.00 ble SK4417 fra Tromsø til Oslo kansellert grunnet dårlig
vær. Klager stiller seg uforstående til dette da det var fint vær på dette tidspunktet.
Klager viser til fremlagt bilde tatt fra flyplassen som viser at det var av skyfri himmel. 

Klager krever standarderstatning 400 euro i henhold til EU-forordning 261/2004.

Det vises for øvrig til klagers brev.

Tjenesteyterne har i det vesentlige anført
Flyet som skulle operere klagers flyvning skulle fly Oslo - Tromsø (SK4416) og Tromsø
- Oslo (SK4417). SK4417 ble dessverre kansellert da SK4416 ikke kunne lande i Tromsø
grunnet tett tåke i Tromsø. SAS viser til fremlagt dokumentasjon. 

Da Tromsø lufthavn er en utestasjon har ikke SAS reservefly å sette inn der. 

Klager ble booket om til neste ledige avgang.

Hendelsen er ikke kompensasjonsberettiget da årsaken var ekstraordinære
omstendigheter utenfor SAS kontroll. 

SAS kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at tett tåke i Tromsø førte til at flymaskinen som skulle
operere klagers flyvning til Oslo ikke kunne lande i Tromsø. 

SAS tilbød klager omruting til neste ledige fly fra Tromsø. Etter nemndas vurdering må
dette etter forholdene anses som snarest mulig. Det synes heller ikke omtvistet. 

Klageren har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.