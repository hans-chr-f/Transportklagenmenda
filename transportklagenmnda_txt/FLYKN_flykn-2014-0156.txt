Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
27.11.2014

Saksnummer
156/14F

Tjenesteyter
Thai Airways

Klager har i det vesentlige anført:

Klager reiste fra Hong Kong til Oslo via Bangkok den 4. januar 2013 med Thai Airways. Da
klager ankom Gardermoen oppdaget han at kofferten var ødelagt og at noe av innholdet
manglet.

Klager meldte fra om skaden ved ankomst den 5. januar, det vises til fremlagt skaderapport.
Skaden/tapet oppstod i Thai Airways varetekt.

Klager kjøpte sin billett på Finn.no og mottok aldri flyselskapets regler og vilkår fra reisebyrået
som solgte reisen. Han mener beløpet Thai Airways tilbyr er altfor lavt.

Klager krever kroner 3 000 refundert.

Det vises for øvrig til klagers brev.

Thai Airways har i det vesentlige anført:

Når man kjøper en flybillett hos Thai Airways eller hos et reisebyrå må man bekrefte at man
har lest og forstått regler og vilkår. Klager hevder han aldri har mottatt verken billett eller
vilkår. Det er utskrevet en billett i klagers navn som han har betalt for og dermed godkjent.
Reisebyrået sendte klager reiseruten på e-post den 25. november 2013.

Dersom reisebyrået, som ikke er et IATA-godkjent byrå, ikke har informert klager om regler og
vilkår som de er pålagt, er dette forhold utenfor Thai Airways kontroll.

Thai Airways har tilbudt å dekke koffertskade og tapet av eiendelene i henhold til standard
regelverk og retningslinjer for bagasjehåndtering, men klager er ikke tilfreds med tilbudet.
Thai Airways kan ikke stå ansvarlig for at klager ikke anerkjenner gjeldende regelverk.

Thai Airways har tilbudt klager korrekt erstatning, og kan ikke imøtekomme krav utover dette.

Det vises for øvrig til Thai Airways brev.

Nemnda bemerker:

Nemnda legger på bakgrunn av de foreliggende opplysninger til grunn at klagers koffert ble
skadet under transporten. Nemnda legger videre til grunn at et par hansker og et skjerf kom
bort som følge av skaden.

Alle flyselskap har reisevilkår. Nemnda er av den oppfatning at det må forventes at alle er
klar over dette. Nemnda er videre av den oppfatning at passasjeren ved kjøp av en billett
aksepterer vilkårene. Dette gjelder selv om man kjøper en billett gjennom en agent eller
reisebyrå.

Thai Airways er et flyselskap registrert og hjemmehørende i Thailand. På flygninger innen Asia
og fra Asia til EU/Norge er selskapet bundet av Warszawakonvensjonens bestemmelser. Thai
Airways er i henhold til Warszawakonvensjonen artikkel 18 erstatningsansvarlig for skadet og
bortkommet bagasje. Ansvaret er begrenset til 20 USD per kilo, jf. artikkel 21. (Thailand har
ikke ratifisert Montrealkonvensjonen som gir rett til vesentlig høyere erstatning.)

Thai Airways har erstattet klagers koffert med kr 1.699. Det er mer enn klager har krevet.

Uenigheten gjelder de bortkomne gjenstandene, et skjerf og et par hansker. Klager har
oppgitt verdien av disse til kr 2.000. Thai Airways har ikke bestridt tapets størrelse, men
henvist til reglene om erstatningsbegrensingene i reisevilkårene. Thai Airways anslår vekten
av hansker og skjerf til to til tre kilo. Klager har ikke bestridt vekten. Nemnda er av den
oppfatning at tapsbegrensingsreglene får anvendelse i dette tilfellet, og anbefaler at klager gis
en erstatning på ytterligere 60 USD.

Vedtak:

Transportklagenemnda - fly anbefaler at Thai Airways utbetaler ytterligere 60 USD.

Vedtaket var enstemmig.