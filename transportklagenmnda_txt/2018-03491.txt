Vedtak i Transportklagenemnda
- Kollektivreiser

Sammendrag

Billett forsvant i Ruters billettapplikasjon

Dato
08.12.2018

Saksnummer
2018-03491

Tjenesteytere
Ruter

Klager har i det vesentlige anført

Klager ble ilagt gebyr på trikken fordi han ikke hadde noen gyldig billett. 

I kontrollen fant ikke klager billetten i RuterBillett appen, noe han syntes var rart
ettersom han hadde gyldig billett. Da klager sjekket betalingshistorikken til Vipps fant
han en kvittering for at han hadde kjøpt en 30-dagers billett den 23. september 2018.
Dette mener klager viser at han hadde billett under kontrollen. 

Kontrolløren fortalte at Ruter hadde problemer med at billetter ble slettet i RuterBillett
appen når det ble betalt med Vipps, på grunn av et bug i applikasjonen. Da klager
klaget til Ruter avslo de kravet på det grunnlag at billetten det vises til, var kjøpt av en
annen mobil. Dette synes klager er merkelig, fordi han hadde ingen annen mobil i den
perioden. 

Klager ber om at Ruter utviser skjønn i denne saken og frafaller gebyret.

Tjenesteyterne har i det vesentlige anført
Klager ble ilagt gebyr på trikken 17. oktober 2018 fordi han ikke hadde noen gyldig
billett. 

Klager oppgir en app-id til som også er oppgitt i tidligere henvendelser til Ruter
vedrørende en annen sak. 

Alle kvitteringer som klager har lagt frem til nemnda er billetter som ligger i den oppgitte
appen, bortsett fra billetten som var gyldig under kontroll. Den billetten ligger på en
annen app-id, og dermed i en annen telefon, og denne billetten ble den 2. november
2018 overført til en tredje app-id. 

Ruter forholder seg til det faktum at klager ikke hadde med seg noen gyldig billett i
kontrollen. Det er klagers ansvar å sørge for medbrakt gyldig billett. Kvittering kan ikke
benyttes som billett, og det er ikke adgang til å vise gyldig billett i ettertid for å slippe
gebyr. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på trikken linje 11 den 17. oktober 2018 ilagt gebyr da han ikke
kunne vise billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke vise billett og vilkårene for å ilegge gebyr var dermed til stede.

Klager hadde en periodebillett på sin app, men denne løp ut den 20. september. Den
kvittering for en nye 30 dagers billett kjøpt 23. september som klager har fremlagt, er
ifølge Ruter knyttet til en annen app-ID.  

Nemnda bemerker at den reisende selv har ansvar for å ha med gyldig billett som kan
vises fram ved kontroll. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.