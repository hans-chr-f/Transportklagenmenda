Vedtak i Transportklagenemnda
- Kollektivreiser

Sammendrag

Krav om sletting av gebyr for manglende billett.

Dato
08.12.2014

Saksnummer
23/14J

Tjenesteyter
NSB

Krav om sletting av gebyr for manglende billett.

Klager har i det vesentlige anført:

Klager skulle ta toget fra Jessheim stasjon. Ved stasjonen på Jessheim var det anleggsarbeid/
boring ved billettautomaten, slik at det ikke var mulig å få tilgang til denne. Toget kom og
klager måtte gå om bord uten å ha billett. Problemet var at flere vogner etter hverandre var
ubetjente. Klager var klar over at man ikke kan oppholde seg i disse vognene uten gyldig
billett, og tenkte at hun skulle bevege seg ut av disse og over til en vogn med konduktør. Toget
står ikke og venter lenge ved denne stasjonen, så hun hadde ikke mulighet til å gå ut av toget
og finne en ny vogn som var betjent.

Klager tenkte at det var ikke noe problem, da hun ved flere anledninger tidligere hadde fått
kjøpt billett på toget av konduktøren. Problemet skulle vise seg å være langt verre enn klager
først antok, for vognen hun gikk inn i var uten konduktør og før hun fikk beveget seg til en
annen vogn for å finne konduktør, kom det en kontrollør som nektet henne å gå for å finne en
konduktør. Klager ble ilagt et gebyr på kr 750 som hun betalte på stedet.

Klager synes hun ble dårlig behandlet, siden hun forklarte situasjonen for kontrolløren uten at
det hjalp. Klager finner systemet rigid. Med anleggsarbeidet ved automaten og flere ubetjente
vogner etter hverandre fikk hun aldri muligheten til å betale for seg, som hun alltid gjør.
Klager krever gebyret slettet.

NSB har i det vesentlige anført:

Det fremgår av NSBs Transportvilkår § 4 C at passasjerer som ved kontroll ikke har
stemplet eller på annen måte gyldig kontrollert billett vil bli ilagt et gebyr fastsatt av
Samferdselsdepartementet. Passasjerene kan kjøpe billett i betjent vogn. En eventuell kontroll
i betjent vogn vil ikke gjennomføres før alle kunder har fått anledning til å kjøpe billett av
konduktøren når han/hun går gjennom vognen. Kjøp og validering av elektroniske billetter
skal foretas før ombordstigning.

Klager skriver at hun ønsket å kjøpe billett på automaten ved Jessheim stasjon, men at hun
opplevde utfordringer med å nå frem til automaten på grunn av anleggsarbeid på stasjonen.

Jernbaneverket, som er ansvarlig for stasjonsområde, har opplyst om at Jessheim var et
anleggsområde i forbindelse med Statens Vegvesens bygning av undergang. Automater skal
selvfølgelig likevel være tilgjengelig i hele anleggsperioden, men det kan skje at entreprenøren
ikke følger deres retningslinjer til punkt og prikke til enhver tid.

Klager hevder at hun ønsket å kjøpe billett i en betjent vogn men at hun ikke fant en slik vogn.
De ubetjente og den betjente vogn er imidlertid tydelig merket på både inn- og utsiden av
toget. I et togsett er det alltid én betjent vogn plassert i midten.

Klager gikk om bord i toget ved Jessheim stasjon. Tog med tognummer 1638 har avgangstid i
følge ruteplanen kl. 14.07 fra Jessheim. Det aktuelle toget var forsinket med 4 minutter og 50
sekunder, og forlot Jessheim stasjon kl. 14.11.

På kvitteringen for betalt gebyr på kr 750 kommer det frem at klager betalte summen kl.
14.42. Dette er mer enn 30 minutter etter at klager gikk om bord i en ubetjent vogn og toget
forlot Jessheim stasjon. Dette tyder på at klager oppholdt seg relativt lenge i ubetjent vogn før
billettkontrollen ble satt i gang.

Det er naturlig å bevege seg til betjent vogn umiddelbart, dersom man går om bord i toget i en
ubetjent vogn uten å ha gyldig billett før avreise. Det er alltid åpent inn til betjent vogn, og det
er merket til betjent vogn. Dersom man ikke kan vise frem gyldig billett ved billettkontroll får
man valget mellom å få en giro pålydende kr 900 med 14 dagers betalingsfrist og muligheten
til å klage, eller man kan velge å akseptere gebyret på stedet ved å betale kr 750.

Klager valgte å akseptere gebyret ved å betale kr 750 på stedet. På kvitteringen som klager
har lagt ved sin klage til nemnda kommer det tydelig frem at NSB anser saken med denne
betalingen som oppgjort og avsluttet.

NSB finner ikke grunnlag for å etterkomme klagers ønske om å refundere gebyret som ble
ilagt.

Nemnda bemerker:

Det fremgår av NSBs Transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Selv om grunnen til at klager ikke hadde billett skyldtes at hun ikke hadde hatt mulighet til
å kjøpe billett før ombordstigning i toget, endrer dette ikke det faktum at klager ikke kunne
fremvise gyldig billett under billettkontrollen i en ubetjent vogn. NSBs kontrollører kunne
derfor ilegge henne et gebyr i henhold til transportvilkårene.

NSBs ubetjente vogner har oransje dører der det øverst på døren med stor skrift står skrevet
«Ubetjent». Midt på døren står skrevet «Kun gyldig billett» «Stemplet eller validert». Inne i den
ubetjente vognen er det oppslag med følgende ordlyd:

«Du befinner deg nå i en ubetjent vogn. For å ta plass i denne vognen, må du ha en stemplet
eller validert gyldig billett som gjelder for hele reisestrekningen. Elektroniske billetter
må valideres for å være gyldige. Mangler du gyldig billett, kan du gå til betjent vogn hvor
konduktøren vil hjelpe deg. Dersom du ved kontroll mangler gyldig billett, vil du bli ilagt et
gebyr fastsatt av Samferdselsdepartementet.»

Nemnda er av den oppfatning at overnevnte informasjon må forstås slik at ikke enhver
tilstedeværelse uten gyldig/aktivert billett gir grunnlag for kontrollavgift. Man må imidlertid
ha gyldig/aktivert billett for å kunne «ta plass» i en slik vogn. Hvorvidt man har tatt plass
eller ikke, vil bero på en konkret vurdering. Nemnda bemerker i denne forbindelse at en har
oppfattet NSB slik at kontroll ikke vil bli iverksatt før passasjerene har hatt mulighet til å finne
plass eller oppsøke rett vogn.

Nemnda finner på bakgrunn av de foreliggende opplysninger sannsynliggjort at klager hadde
«tatt plass» i vognen da hun ble ilagt kontrollgebyr. NSB viser til at toget forlot Jessheim
stasjon kl. 14.11 og gebyret ble betalt kl. 14.42. Klager har ikke kommentert dette. Nemnda
legger derfor til grunn at klager altså må ha oppholdt seg i den ubetjente vognen i ca. 30
minutter før kontrollen fant sted.

Nemnda kan ikke se at ileggelse av gebyr var feil og finner ikke grunnlag for å anbefale at NSB
sletter gebyret.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.