Vedtak i Transportklagenemnda
- Kollektivreiser

Sammendrag

Refusjon av ilagt gebyr for manglende billett

Dato
17.11.2016

Saksnummer
049/16 K

Tjenesteyter
Ruter

Klager har i det vesentlige anført: 27. mai tok klager 20-bussen fra Sannergata til
Helsfyr T-banestasjon. Om bord i bussen var det billettkontroll. Denne dagen hadde
klager byttet veske og månedskortet ble liggende hjemme og hun ble dermed ilagt
gebyr for manglende billett. Klager får dekket månedskort av NAV og hadde kjøpt
månedskort 5. mai, noe klager kan bekrefte i vedlagt kontoutskrift.

Klager håper at Ruter kan se igjennom fingrene på boten, siden hun har månedskort og
hadde det foregående og inneværende måned. Klager, som er 60 år har ingen intensjon om
å snike på offentlig kommunikasjon. Hun reiser hver dag t/r Sannergata-Lindeberg via Helsfyr
for å gå på NAV-kurs. Klager er arbeidsledig og finner det vanskelig å betale boten.

Ruter har i det vesentlige anført:

I følge Ruters Transportvedtekt så må man kunne fremvise gyldig billett i en billettkontroll,
hvis ikke blir man ilagt en tilleggsavgift. Alle billettene er upersonlige og må være med på
reisen man foretar seg.

Klager ble påtruffet i kontroll 27. mai 2016 og kunne ikke fremvise gyldig billett, det ble opplyst
at hun hadde glemt billetten hjemme.

Ruters kontrollører og kundebehandlere har mulighet til å utvise skjønn i billettkontrollsaker.
Kundebehandler vil derfor se på hvilke opplysninger som finnes om kunden. Har kunden
en lang billetthistorikk som tilsier at dette er en kunde som vanligvis betaler for seg, og har
kunden noen flere gebyrer er av de tingene Ruter ser på.

I dette tilfellet finnes det kun én billett i reisekortet, det er altså ingen lang historikk som viser
betalingsmønster. I tillegg ser vi at klager også ble stoppet i kontroll den 6. juni, der fremvises
denne utgåtte billetten som utløp 1. juni. I denne kontrollen har kontrolløren valgt å frafalle
gebyret i kontrollen.

På bakgrunn av dette kan ikke vi se at det skulle være grunn til å utvise skjønn i denne saken,
og opprettholder derfor kravet om gebyr.

Nemnda bemerker:

Klager ble den 27. mai 2016 påtruffet ved billettkontroll på bussen uten gyldig billett og ble
ilagt gebyr.

Det fremgår av Ruters transportvedtekt punkt 5 at den reisende plikter å ha gyldig billett før
ombordstigning eller før man passerer kontrollsoner.

Av samme bestemmelse fremgår at passasjerer som ved kontroll ikke kan fremvise gyldig
billett, vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Nemnda legger til grunn at klager hadde byttet veske og at månedskortet var blitt liggende
hjemme i den andre vesken. Vilkårene for å ilegge gebyr var da til stede, da den reisende
plikter å ha kortet med seg.

Kontrollørene har mulighet for å utvise et visst skjønn ved vurderingen av om gebyr bør
ilegges. Nemnda antar et dette kan være aktuelt når den reisende har glemt et månedskort
hjemme. Etter nemndas syn har dette gode grunner for seg i de tilfeller hvor kontrollørene
kan sjekke om den reisende har et aktivt månedskort. I dette tilfellet legges til grunn at det
ikke dreier seg om et personlig reisekort.

Klager ble etter Ruters opplysninger også stoppet i billettkontroll vel en uke senere, den 6.
juni.

Nemnda finner etter en samlet vurdering at det ikke er grunnlag for å anbefale at klager gis
medhold.

Vedtak:

Transportklagenemnda Kollektivtransport finner ikke å kunne anbefale at klager gis medhold i
sletting av gebyret.

Vedtaket er enstemmig.