Vedtak i Transportklagenemnda - Fly

Sammendrag

Krav om standarderstatning som følge av kansellering.
Flyselskapet har ikke inngitt tilsvar i saken.

Dato
26.04.2021

Saksnummer
2020-03229

Tjenesteytere
Norwegian Air Shuttle

Klager har i det vesentlige anført

Klager skulle reise med DY361 fra Harstad til Oslo og videre med DY1072 fra Oslo til Riga
den 8. april 2020. DY1072 fra Oslo til Riga ble imidlertid kansellert. Klager har anført at
han først ble klar over kanselleringen samme dag, og han ble ikke tilbudt noen omruting.
Han kjøpte derfor ny billett pålydende 601,96 euro.

Klager krever standarderstatning i henhold til EU-forordning 261/2004 som følge av
kanselleringen.

Tjenesteyterne har i det vesentlige anført
Norwegian har ikke inngitt tilsvar i saken på tross av oppfordring og utsatt svarfrist.

Overfor klager har Norwegian forklart at DY1072 ble kansellert som følge av covid-19-
pandemien. Norwegian har imøtekommet klagers krav om refusjon av den ubrukte
Norwegian-billetten pålydende 6999 NOK.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Nemnda legger på bakgrunn av sakens opplysninger til grunn at DY1072 fra Oslo til Riga
den 8. april 2020 ble kansellert av flyselskapet, og at klager ikke fikk beskjed om dette før
samme dag.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. I dette
tilfellet har Norwegian forklart overfor klager at kanselleringen skyldtes covid-19-
pandemien og reiserestriksjonene knyttet til denne. På bakgrunn av tidspunktet for
flyvningen og tidspunktet for pandemiens utbudd mener nemndas flertall at det
er sannsynlig at kanselleringen skyldtes pandemien, som nemnda anser som en
ekstraordinær omstendighet. Nemndas flertall mener derfor at klager ikke har rett på
standarderstatning.

Mindretallet, forbrukerrepresentantene, mener at selskapet ikke har godtgjort at
kanselleringen skyldtes ekstraordinære omstendigheter, jf. EU-forordning 261/2004
artikkel 5 nummer 3, og at klager derfor har krav på standarderstatning, jf. artikkel
7. Mye kan tyde på at kanselleringen skyldtes Covid-19-pandemien. Selskapet har
imidlertid kun opplyst til klager at kanselleringen skyldtes Covid-19, og det er ikke
fremlagt konkret dokumentasjon som viser årsaken til kanselleringen av flyvningene.
Selv om mange kanselleringer i denne perioden skyldtes pandemien, vil det fremdeles
være slik at kanselleringer kan ha andre årsaker som ikke fritar selskapene for
standarderstatningsansvar. Mindretallet kan derfor ikke se at en generell forklaring fra
selskapets side er tilstrekkelig til å godtgjøre at kanselleringen skyldtes ekstraordinære
omstendigheter.

Retten til standarderstatning påvirker imidlertid ikke passasjerens rett til valget mellom
omruting og refusjon i henhold til forordningen artikkel 8 nummer 1. Klager har oppgitt
at han ikke fikk tilbud om omruting. Norwegian har ikke imøtegått denne påstanden.
Det fremgår av fremlagt dokumentasjon at klager hadde utgifter til omruting pålydende
601,96 EUR. Norwegian har i svaret sitt til klager oppgitt at de har imøtekommet kravet
om refusjon av 6999 NOK for den ubrukte Norwegian-billetten. Da utgiftene til omruting
i dette tilfellet ikke overstiger det refunderte beløpet for den ubrukte billetten, kan ikke
nemnda se at klager har hatt merutgifter i forbindelse med kanselleringen som han har
krav på å få dekket.

Vedtaket er fattet med den dissensen som fremkommer ovenfor.

Vedtak

Transportklagenemnda kan ikke anbefale at klager gis medhold.