Vedtak i Pakkereisenemnda

Sammendrag

Krav om refusjon av reisens pris fordi de ikke fikk leilighet med delt basseng.

Dato
31.05.2016

Saksnummer
234/15P

Tjenesteyter
Apollo Reiser AS

Saken gjelder:

Krav om refusjon av reisens pris fordi de ikke fikk leilighet med delt basseng.

Klager har i det vesentlige anført:

Klager bestilte en reise for 3 personer med innkvartering på Myrthos Beach, Rhodos i
perioden 12.07.15 - 26.07.15.

Bestillingen ble foretatt i desember 2014. Klager var tidlig ute for å få høy standard på
leilighetene før det ble utsolgt. Klager bestilte leilighet med delt basseng. De ringte Apollo
og fikk bekreftet at det skulle være 4 leiligheter i rekke, med delt basseng foran leiligheten/
terrassen.

I mai ringte Apollo og fortalte at disse leilighetene ikke ble ferdig og at de fremdeles var
under bygging. Klager fikk en godtgjørelse og 2-roms leilighet i stedet, noe de ser på som en
nedgradering i standard. Siden alt av pakkereiser omtrent var utsolgt i mai måned, måtte de
akseptere tilbudet fra Apollo.

Da klager kom ned til hotellet og ville gå og se på leiligheten med delt basseng, fant de den
ikke. Klager spurte i resepsjonen og de svarte at den hadde de ikke startet å bygge enda.
Følgelig hadde Apollo solgt en leilighet som ikke eksisterte. Klager kan ikke forstå at det kan
være lovlig å selge noe som ikke finnes.

Apollo må ha vært klar over at disse leilighetene ikke ble ferdigstilt. Med så sen tilbakemelding
som to måneder før avreise, fikk de ikke bestilt leiligheter av tilsvarende standard. Alt var
utsolgt både hos Apollo og hos de øvrige charterarrangørene.

Klager krever full refusjon av reisens pris.

Det vises for øvrig til klagers brev.

Apollo har i det vesentlige anført:

Apollo beklager at leilighetene med delt basseng ikke ble bygget til sommersesongen 2015, og
de forstår klagers skuffelse over dette. Det var lenge et håp om at disse leilighetene skulle bli
klare, men med bakgrunn i den situasjonen som var i Hellas sist vinter og vår, viste det seg at
dette ikke var mulig å gjennomføre. Så snart Apollo ble gjort oppmerksom på dette, ble alle
kunder ombooket til andre leiligheter av samme standard, men uten tilgang til delt basseng.
Apollo gjør oppmerksom på at bassenget skulle ha blitt delt av fire leiligheter som totalt kunne
ta 16 personer.

Klager ble ombooket til en toroms leilighet for 2-4 personer med markterrasse. Prisen ble
endret fra opprinnelig pris til korrekt pris for denne type leilighet. Opprinnelig grunnpris for
leilighet med delt basseng var kr 17.498 pr. voksen, mens ny grunnpris for leilighet uten delt
basseng var kr 16.898. I tillegg fikk klager en kompensasjon på kr 5.000 pr. person (voksen og
barn), totalt kr 15.000 for manglende basseng.

Klager skriver at de var svært skuffet over leilighetens beliggenhet. Imidlertid ble dette ikke
tatt opp med personalet på hotellet. Apollo hadde 7 reiseledere fast stasjonert på Mythos
Beach Resort, med kontor i hotellets resepsjon. Dessuten var de rundt omkring på anlegget
hele dagen, bl.a. i forbindelse med ulike arrangementer. Datteren i reisefølget var også med
på Polly & Mino Barneklubb, der det var mulig å snakke med reiseledere.

Reiselederrapporten viser at Apollo ikke ble gjort oppmerksom på at klager var misfornøyd
med beliggenheten. Hadde de fått beskjed om dette, ville de ha sett på muligheten for å flytte
klager til en annen type leilighet.

Klager har fått refundert ca. 30% av reisens nye grunnpris. Hadde leiligheten de opprinnelig
hadde bestilt hatt et eget, privat basseng, ville det ha stilt seg annerledes. Men her var det
altså snakk om et mindre basseng som skulle benyttes av inntil 16 personer. Apollo bemerker
at selve leiligheten ikke avviker fra den de fikk etter ombooking.

Apollo kan ikke se at det foreligger grunnlag for ytterligere prisavslag.

Det vises for øvrig til brev fra Apollo.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Klageren bestilte en to-roms leilighet med delt basseng slik det fremgår av fremstillingen
ovenfor. Leilighetene skulle bygges i løpet av vinteren/våren 2016, men dette ble utsatt på
grunn av forholdene i Hellas. Dette fikk klageren beskjed om i mai 2016, ca. to måneder før
avreise. Hun fikk en to-roms leilighet på samme område, men ikke med delt basseng. Etter
hennes syn var beliggenheten dårlig, helt uten utsikt. Klageren føler seg lurt, da Apollo solgte
en leilighet som ikke eksisterte da avtalen ble inngått i desember 2015.

Partene er enige om at klageren ikke fikk det hun bestilte. Det har Apollo tatt konsekvensen av
ved først å tilbakebetale differansen mellom opprinnelig leilighet og den de ble tildelt, kr 600.
Dernest har alle de tre reisende fått et prisavslag på kr 5.000 pr. reisende, totalt kr 15.000.

I sydlige strøk er byggetiden som regel mye kortere enn i Norge. Det er derfor etter nemndas
vurdering ikke noe uttrykk for lureri at slike leiligheter selges mer enn et halvt år før reisen
skal gjennomføres. Det som var spesielt i dette tilfellet, var at det ikke ble noe av byggingen.
Etter nemndas syn burde klageren ha fått beskjed om dette på et tidligere tidspunkt.
Slik nemnda ser det, er det antagelig den dårlige kommunikasjonen som er årsaken til
prisavslaget. Den leiligheten klageren fikk var hun fornøyd med, når man ser bort fra
utsikten. Hun var også fornøyd med hotellet og oppholdet. Arrangøren har opplyst at det
ikke ble klaget over beliggenheten på stedet. Hadde en av de stedlige representantene blitt
kontaktet, ser arrangøren ikke bort fra at det kunne ha vært mulig å arrangere bytte av
leilighet til en med bedre beliggenhet, selv om beliggenhet vanligvis ikke er noe man kan kreve
kompensasjon for.

Etter en totalvurdering finner nemnda at kr 15.000 er en rimelig kompensasjon for skuffelsen
ved ikke å få leilighet med delt basseng.

Vedtak:

Pakkereisenemnda kan ikke anbefale at det blir gitt ytterligere kompensasjon ut over kr
15.000,- og kr 600 til dekning av prisdifferansen mellom de to leilighetene.

Vedtaket er enstemmig.