Vedtak i Transportklagenemnda - Fly

Sammendrag

Krav om refusjon av billetter samt standarderstatning som følge av kansellering.

Dato
12.10.2021

Saksnummer
2021-00725

Tjenesteytere
Norwegian Air Shuttle
CHECK24

Klager har i det vesentlige anført

Klager skulle reise fra Trondheim til München via Oslo med DY757 den 21. desember
2020. Returreisen var den 10. januar 2021. Reisen var bestilt gjennom reisebyrået
Check24.

Flyvningene ble kansellert som følge av Covid-19 og klager kontaktet både reisebyrået
og Norwegian Air Shuttle for å få refundert billettutgiftene, hvor ingen av selskapene har
kunne hjelpe klager. Den 12. april 2021 mottok klager informasjon hvor det ble opplyst at
på grunn av Norwegians restrukturering kunne det skje at klager ikke ville få refundert de
ubrukte billettene.

Klager krever refusjon av flybilletter pålydende 224,61 euro, samt
standardkompensasjon i henhold til EU-forordning 261/2004.

Tjenesteyterne har i det vesentlige anført
Check24 har inngitt følgende tilsvar til nemnda: 
Norwegian Air Shuttle gjennomfører per i dag ingen tilbakebetalinger. Chech24 har
sørget for at all nødvendig informasjon fra flyselskapet er meddelt passasjerene. Når det
er sagt kan alle berørte passasjerer søke juridisk bistand i denne situasjonen, evt. gå til
sak ved behov. 

Som formidler av reisetjenester kan ikke Check24 hefte for flyselskapets krav og kan
følgelig ikke kompensere kunder berørt av Norwegians kanselleringer.

Norwegian Air Shuttle har inngitt følgende tilsvar til nemnda: 
Norwegian har vært under konkursbeskyttelse i Irland og under en
restruktureringsprosess i Norge, hvor strenge lovreguleringer er på plass og har naturlig
nok påvirket alle aspekter av Norwegians virksomhet, inkludert kundekrav. Kunder med
utestående krav fra hendelser eksempelvis kanselleringer som ble gjort før 18. november
2020 vil bli behandlet på lik linje med andre usikrede kreditorer. Dette innebærer at
de inngår i den kreditorordingen som er presentert og vil motta en gitt prosent av det
opprinnelig kravet de har på billetter som ikke er refundert. 

Den aktuelle flyvningen ble kansellert 30. oktober 2020 og kravet har derfor
oppstått før 18. november 2020. Passasjerer som krever refusjon er allerede
registrert i selskapets register for utbetalinger. Det er blitt sendt en e-post til oppgitt
kontaktpunkt, som typisk er e-post oppgitt i booking, da kravet ble registrert, adressen
til tredjepartsrepresentanter tilnyttet klager etc. Norwegian Air Shuttle ber derfor om at
kravet om refusjon trekkes fra ytterligere saksbehandling i Transportklagenemnda.

Nemnda bemerker

Klager har i denne saken ikke rett på standarderstatning fordi klager fikk beskjed om
kanselleringen mer enn to uker før avreise, jf. EU-forordning 261/2004 artikkel 5 nummer
1 bokstav c) i). 

Ved kansellering fra flyselskapets side har passasjerene rett på refusjon hvis de velger
det, jf. EU-forordningen artikkel 5 jf. artikkel 8. Klager har i denne saken krevd refusjon.

Reisen er kjøpt via et reisebyrå. Det er imidlertid flyselskapet, og i dette tilfellet
Norwegian, som er ansvarssubjekt etter EU-forordning 261/2004. 

Norwegian har gjennomgått en restruktureringsprosess i Irland og i Norge etter
midlertidig lov om rekonstruksjon, og Oslo tingrett avsa 12. april 2021 kjennelse om
stadfestelse av rekonstruksjon med tvangsakkord. Fristdagen er satt til å være 18.
november 2020. Dette innebærer at krav mot Norwegian som har oppstått før 18.
november 2020 ikke vil gjøres opp fullt ut, men behandles på lik linje med andre
uprioriterte krav. Slike usikrede kreditorer vil motta en gitt prosent av det opprinnelige
kravet de hadde. Dette omfatter også forbrukeres refusjonskrav.

Norwegian har oppgitt til nemnda at alle krav på refusjon som er oppstått før 18.
november 2020 er registrert i selskapets register for utbetalinger og vil bli håndtert i tråd
med rekonstruksjonsplanen. Nemnda legger til grunn at dette også gjelder kravet fra
klager.

Vedtak

Transportklagenemnda anbefaler at Norwegian Air Shuttle refunderer til klager i henhold
til rekonstruksjonsplanen for selskapet.