Vedtak i Transportklagenemnda
- Kollektivreiser

Sammendrag

Krav om frafall av gebyr - billett kjøpt for sent

Dato
08.01.2021

Saksnummer
2020-03398

Tjenesteytere
AtB AS

Klager har i det vesentlige anført

Klager ble ilagt gebyr 22. september 2020 da han reiste med bussen fra Dalen Hageby
til Strindheim. Klagers representant, hans far, anfører at det ikke er holdbart bevis i
en slik sammenheng at AtB etter koordinering og samstilling av forskjellige system og
tidspunkt har kommet frem til at billetten sannsynligvis ble kjøpt av hans sønn 20-30
sekunder etter påstigning. Representanten anfører videre at kontrolløren bevisst satte
tidspunktet for kontrollen tilbake i tid, 3-4 minutter, slik at det skulle fremstå på en slik
måte at billettkjøpet skjedde i forbindelse med kontrolltidspunktet. Representanten
mener at gebyret er ilagt basert på uriktig angivelse fra kontrolløren. 

Etter at klager har mottatt AtB sitt tilsvar i saken legger representanten til at det fremgår
av sanntidsinformasjonen at kontrollørene har jukset med tiden for å få informasjonen
til å stemme. Siden representanten mener dette er i tråd med informasjonen han har
mottatt fra sin sønn opprettholder han påstanden om at gebyret er utskrevet på et
uriktig grunnlag. Representanten presiserer at gebyret ble skrevet kl. 07:52 og ikke kl.
07:47. Representanten legger også til at det er ca. 1 minutt mellom holdeplassene Dalen
Hageby og Strindheim. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr på linje 25 den 22. september 2020. 

AtB forklarer at i forbindelse med innføring av ny rutestruktur i Trondheim, gikk AtB over
til åpen billettering. Dette innebærer at den reisende kan gå om bord i bussen uten å
registrere/validere eller vise frem billett for sjåfør, så lenge billetten er kjøpt/aktivert før
påstigning. Dersom man ikke kan fremvise gyldig billett ved kontroll ilegges tilleggsgebyr.

AtB viser videre til bruksvilkår for Mobillett, hvor det fremgår at Mobillett og SMS-billett
skal kjøpes før man går om bord i bussen og at det ikke er tilstrekkelig å kjøpe Mobillett
etter at man har gått om bord.

Kontrollen ble gjennomført den 22. september 2020 kl. 07:47. Klagers representant har
i sin opprinnelige klage til AtB skrevet at sønnen så på telefonen idet kontrolløren fylte
ut gebyrblanketten, og da var kl. 07:51. I slike tilfeller hvor det er stor mangel på samsvar
mellom partene, bør man vektlegge tidspunkter som blir logget automatisk i systemer
som dokumentasjon. 

Kontrollørene sjekker sin synkroniserte klokke i det bussen kjører inn til holdeplassen
(eller forlater forrige holdeplass dersom den er synlig). I dette tilfellet ble kontrollen
startet kl 07.47, når bussen var mellom Dalen Hageby og Strindheim 2. Klokkeslett
for når gebyrblanketten blir fylt ut sier ingenting om tidspunkt for start av kontroll.
Bussens faktiske passeringstid som var kl. 07:47:14 fra Dalen Hageby stemmer med det
kontrollørene har satt som kontrollstart i sin kontrollørrapport. 

Kjøpstidspunkt blir logget i AtBs Mobillettsystem. AtB har ved behandling av klagen vært
i dialog med leverandøren av Mobillettsystemet, og således fått eksakt kjøpstidspunkt
fra utvikler. Her fremgår det at kjøpstidspunktet var 07.47.27, hvilket svarer til billettkjøp
etter start av kontroll. 

På grunn av ovennevnte informasjon finner AtB ikke grunnlag for å ettergi
tilleggsgebyret.

Nemnda bemerker

Klager ble ilagt gebyr på bussen den 22. september 2020 fordi han ikke kunne fremvise
gyldig billett ved kontroll.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
6.2 følger det at det skal ilegges tilleggsavgift dersom den reisende ikke kan vise gyldig
billett. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Det vises til at tidspunktet for kjøp, kl. 07:47:27, var etter at bussen hadde kjørt
fra holdeplassen hvor det er opplyst at klager gikk ombord. Bussen kjørte ifølge
sanntidsloggen fra Dalen Hageby kl. 07:47:14 og siden klager gikk ombord på denne
holdeplassen skulle billetten vært aktivert før påstigning, det vil si før kl. 07:47:14. Siden
klagers billett ikke var aktivert ved påstigning var det derfor grunnlag for å ilegge gebyr,
da det følger av transportvedtektene nr. 11 at en elektronisk billett skal være aktivert ved
påstigning på et transportmiddel. 

Klager hadde ikke gyldig billett da han gikk på, og det var således grunnlag for ileggelse
av gebyr. Nemnda kan derfor ikke se at det foreligger en grunn til å ettergi gebyret i dette
tilfellet.

Vedtak

Transportklagenemnda for kollektivtransport finner ikke å kunne anbefale at klager gis
medhold.