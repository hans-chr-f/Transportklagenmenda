Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.04.2019

Saksnummer
2018-01432

Tjenesteytere
SAS

Klager har i det vesentlige anført

Klager skulle reise fra Kristiansand til London via Oslo den 22. november 2017 kl 18.15
med ankomst kl 21.35. SK815 fra Oslo til London ble kansellert. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK815 ble kansellert som følge av dårlige værforhold ved Oslo lufthavn, sterk vind og
snøvær. SAS viser til fremlagt dokumentasjon. Uværet medførte store forsinkelser
grunnet kø ved de-icing, og det oppstod dårlig bremseeffekt på rullebanen.

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll. 

SAS kan ikke imøtekomme klagers krav om standarderstatning. 

Det vises for øvrig til SAS' brev.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flygning ble kansellert som følge av snøvær og
vind. Kanselleringen gir således ikke rett til standarderstatning etter EU-forordningen.

Vedtak

Transportklagenemnda - fly anbefaler ikke at klager gis medhold.