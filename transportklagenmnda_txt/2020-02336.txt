Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
18.11.2020

Saksnummer
2020-02336

Tjenesteytere
Ving Norge AS

Klager har i det vesentlige anført

Klagen gjelder en pakkereise for to personer i perioden 08.05.2020 - 15.05.2020. Klager
innbetalte depositumet på 4 050 kroner.

Klager anfører at de ikke ville betale inn restbeløpet 8. april på grunn av Covid-19
situasjonen. Ving kansellerte reisen og vil ikke refundere innbetalt depositum. 

Klager har søkt forsikringsselskapet AIG om dekning/erstatning. Klager har ikke blitt
tilkjent dekning/erstatning. 

Klagers krav: Refusjon av depositumet på 4 050 kroner.

Det vises for øvrig til korrespondanse fra klager.

Tjenesteyterne har i det vesentlige anført
Ving anfører at de til enhver tid følger UDs gjeldende reiseråd.

Følgende informasjon ble sendt klager på e-post den 05.04.2020:
"Ving har i samråd med Virke Reiseliv valgt å innstille alle reiser løpende 14 dager
frem i tid. Det betyr at Ving vil kontakte de som har en pakkereise til utlandet som
skal gjennomføres i løpet av de neste 14 dagene og de vil motta penger igjen, jf.
Pakkereiseloven § 22. For reiser lengre frem i tid enn 14 dager, gjelder ordinære
avbestillingsregler". Reiserådet lød da "inntil videre" og det praktiseres med at reisene
innstilles 2 uker før avreise. 

Klagers avreise var den 8. mai til Kypros og klager avbestilte reisen 15. april som er mer
enn 2 uker før avreise ved ikke å betale inn sluttbeløpet. 

Klager mottok den 8. april en SMS fra Ving med anmodning om å betale inn sluttbeløpet
på reisen som hadde forfalt den 6. april. Dette ble ikke gjort. Dersom den reisende
velger å ikke innbetale sluttbeløpet, er avtalen brutt med Ving. Ving som arrangør kan
da beholde et rimelig administrasjonsgebyr som i dette tilfellet var tap av depositum.
https://www.ving.no/pakkereiser-reisevilkar

Ving anfører at klager ikke overholdt betalingsfristen for sluttoppgjøret og har derfor
brutt avtalen med Ving. Klager er ikke berettiget til å få refundert innbetalt depositum da
det på tidspunktet for avbestilling grunnet manglende innbetaling var mer enn to uker
for gjeldende reiseråd frem til planlagt avreise.

Ving kan ikke se at det foreligger grunnlag for klagers krav om refusjon av depositum.

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise for to personer i perioden 08.05.2020 - 15.05.2020. Klager
innbetalte depositumet på 4 050 kroner.

Klager mottok den 8. april en SMS fra Ving med anmodning om å betale inn sluttbeløpet
på reisen som hadde forfalt den 6. april. Beløpet ble ikke innbetalt av klager. 

Nemnda har delt seg i et flertall og et mindretall.

Flertallet, nemndsleder og reisebransjens representanter, mener at dersom den reisende
ikke innbetaler sluttbeløpet i henhold til avtalen, er avtalen brutt mellom partene. På
bakgrunn av det ble reisen kansellert. I en slik situasjon må avbestillingen som klager
gjør ved manglende innbetaling, anses som en avbestilling etter pakkereiseloven § 21.
Tjenesteyter kan da beholde et rimelig administrasjonsgebyr. Depositumet ansees som
et rimelig avbestillingsgebyr. Nemndas flertall kan ikke se at klager på tidspunkt for
avbestilling hadde rett til gebyrfri avbestilling etter pakkereiseloven § 22. Det vises i den
sammenheng til at reisen først var 8. mai og avbestillingen skjedde allerede 15. april.
Flertallet anbefaler at klager ikke gis medhold.

Mindretallet, forbrukerrepresentanten, påpeker at det er forståelig at de reisende ikke
betalte resten av turen (utover depositumet) under en pågående pandemi der alle var
frarådet ikke å reise fra myndighetene og der fare for kansellering av turen kort tid
etter var stor. De må derfor kunne følge pakkereiselovens ordinære regler om rett til
avbestilling ved ekstraordinære omstendigheter, siden pandemien er en ekstraordinær
situasjon for de reisende. Dette følger også av prinsippet om lojalitet i kontraktsforhold,
jfr. Avtalelovens § 36. Etter mindretallets oppfatning kan ikke tidligere bransjepraksis og
tidligere lovgivning om en 14 dagers regel legges til grunn i saker etter ny pakkereiselov.
Regelen er ikke videreført i ny lov eller i de alminnelige vilkår for pakkereiser, og en slik
praksis vil derfor stride mot forbudet i pakkereiseloven § 3 om å fravike loven til ulempe
for den reisende. Mindretallet er derfor av den klare oppfatning at klager må få medhold
i sitt krav om gebyrfri avbestilling etter pakkereiseloven § 22. 

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager ikke gis medhold.
Vedtaket er fattet under dissens som fremgår ovenfor.