Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
17.03.2015

Saksnummer
488/14F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Dubai til Stockholm via Oslo den 5. november 2013 kl. 02:00. DY5003 fra
Dubai til Oslo ble forsinket slik at klager mistet sin videreforbindelse.

Klager ble booket om til neste ledige avgang kl. 08:30. Men ved ankomst Gardermoen måtte
klager stå i kø for nye billetter, og mistet derfor denne avgangen. Hun ble igjen ombooket til
en avgang kl. 11:30.

Klager krever standarderstatning i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY5003 ble forsinket 1 time og 50 minutter. Flyet gikk på rute fra Dubai, men grunnet sterk
motvind måtte flyet mellomlandet i København for å fylle drivstoff. Det vises til fremlagt
dokumentasjon. Hendelsen var utenfor Norwegians kontroll.

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon. Omstendigheter som
er utenfor flyselskapets kontroll er hendelser som ikke er forårsaket av en handling eller
unnlatelse av flyselskapet. Alle krav vurderes i henhold til retningslinjer fra EU kommisjonen
vedrørende ekstraordinære omstendigheter. Norwegian vurderer det slik at årsaken til
uregelmessigheten var utenfor selskapets kontroll.

EU-forordning 261/2004 åpner ikke for kompensasjon for forsinkelser på samme måte
som ved kanselleringer. I henhold til dom C-402/07 i EU-domstolen (Sturgeon-dommen), er
flyselskapene unntatt fra videre kompensasjon hvis årsaken til forsinkelsen er ekstraordinære
omstendigheter utenfor flyselskapets kontroll som forhindrer flyvningen. En omstendighet
som er utenfor Norwegians kontroll er hendelser som ikke er forårsaket av en handling eller
unnlatelse av flyselskapet.

I henhold til gjeldende lovverk har man ikke krav på standardisert EU-kompensasjon ved
forsinkelser under tre timer, eller hvis hendelsen er utenfor flyselskapets kontroll.

I perioden juli 2013 - januar 2014 ble det operert 82 flyvninger mellom Dubai og Oslo
hvorav 28 mellomlandet for drivstoff. I all hovedsak skyldes fuelstops mellom Dubai og Oslo
kraftigere motvind enn beregnet i enkelte tidsperioder samt lengre flyruter enn tidligere pga.
diverse stengte luftrom. Dersom man benytter en fuelstop underveis vil turens lengde økes
med ca. 40-55 minutter.

Norwegian ønsker å refundere klagers eventuelle utgifter i ventetiden mot kvitteringer, men
kan ikke imøtekomme hennes krav utover dette.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen til
Oslo ble forsinket slik at klager ikke rakk sin videreforbindelse til Stockholm. Klager ankom
Stockholm om lag fire timer forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Norwegian har i perioden juli 2013 til januar 2014 måttet mellomlande 28 av 82 ganger,
dvs. mer enn 1/3. I «hovedsak» skyldes det kraftig motvind. Nemnda er av den oppfatning
at et så stort antall mellomlandinger viser at det ikke er en ekstraordinær situasjon en står
overfor. Tvert om viser tallene at Norwegian må regne med motvind og kalkulere så vel tid
som drivstoff ut fra dette.

Forsinkelsen gir etter dette rett til en standarderstatning på 600 euro per person. Nemnda
anbefaler at Norwegian utbetaler standarderstatning.

Vedtak:

Transportklagenemnda-fly anbefaler at Norwegian utbetaler en standarderstatning på 600
euro per person.

Vedtaket var enstemmig.