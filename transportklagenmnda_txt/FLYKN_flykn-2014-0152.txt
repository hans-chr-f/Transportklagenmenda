Vedtak i Transportklagenemnda - Fly

Sammendrag

Krav om standarderstatning og refusjon av billettprisen grunnet forsinkelse.

Dato
21.10.2014

Saksnummer
152/14F

Tjenesteyter
Widerøes Flyveselskap AS

Krav om standarderstatning og refusjon av billettprisen grunnet forsinkelse.

Klager har i det vesentlige anført:

Klager skulle reise fra Stavanger til Molde via Bergen den 21. desember 2013 kl. 08:05. WF542
fra Stavanger til Bergen ble forsinket slik at klager mistet sin videreforbindelse.

Klager ble ombooket til dagen etter og innlosjert på hotell. Hun kom 26 timer forsinket frem til
bestemmelsesstedet, dette ødela store deler av hennes planer i juleferien.

Klager mener hendelsen ikke var ekstraordinær og at Widerøe ikke kan fraskrive seg ansvar.
Årsaken til hendelsen i dette tilfellet ble forårsaket av dårlige interne rutiner, da piloten glemte
å slå av strømmen på flyet dagen før.

Klager krever standarderstatning i henhold til EU-forordning 261/2004. Videre krever klager
refusjon av flybillettene da formålet med reisen falt bort.

Formålet med turen ble vesentlig redusert grunnet forsinkelsen. Klager krever refundert
billettprisen, jf. forordningen artikkel 8 nr. 1.

Det vises for øvrig til klagers brev.

Widerøe har i det vesentlige anført:

Selv om hendelsen var ekstraordinær velger Widerøe i dette tilfellet å utbetale
standarderstatning 250 euro per person, da flyselskapet ikke kan fremlegge tydelig teknisk
logg.

Da klager har benyttet sine flybilletter frafaller retten til refusjon av disse. Dersom billetter
skal refunderes på bakgrunn av at reisens formål bortfaller, må enten reisen ikke være
påbegynt, eventuelt ha retur samme dag. Klager valgte ikke å avbryte reisen, men har benyttet
sin returreise den 27. desember.

Widerøe har tilbudt standarderstatning, men kan ikke imøtekomme krav om refusjon av
benyttede billetter.

Det vises for øvrig til Widerøes brev.

Nemnda bemerker:

Nemnda legger på bakgrunn av de foreliggende opplysninger til grunn at klager ankom Molde
om lag 26 timer forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Widerøe har ikke godtgjort at forsinkelsen skyldtes en ekstraordinær omstendighet som ikke
kunne vært unngått selv om alle rimelige tiltak var truffet. Widerøe har på denne bakgrunn
erkjent ansvar. Nemnda legger til grunn at standarderstatning er utbetalt.

Ved forsinkelse på over fem timer kan passasjeren i stedet for å gjennomføre reisen som
planlagt kreve refusjon av billettprisen for den del av eller de deler av reisen som ikke har
funnet sted og for den del eller de deler som har funnet sted dersom flygningen ikke lenger
har noen hensikt, jf. EU-forordningen artikkel 6 iii), jf. artikkel 8 nr.1 a).

Klager gjennomførte reisen og har ikke rett til refusjon av billettprisen.

Den ulempen klager ble påført og den forventede tjeneste som de ikke fikk, er kompensert
gjennom standarderstatningen.

Vedtak:

Transportklagenemnda - fly er av den oppfatning at klager har rett til standarderstatning.
Nemnda finner ikke å kunne anbefale at klager gis medhold i sitt krav om refusjon av
billettprisen.

Vedtaket var enstemmig.