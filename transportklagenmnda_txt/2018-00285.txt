Vedtak i Transportklagenemnda - Fly

Sammendrag

Krav om standardkompensasjon ved kansellering. Snøvær i USA januar 2018.

Dato
25.09.2018

Saksnummer
2018-00285

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY7002 fra New York - John F. Kennedy (JFK)
til Oslo lufthavn (OSL) 5. januar 2018 kl. 22.30. Flyvningen ble kansellert. Klager har på
dette grunnlag fremsatt krav om standardkompensasjon i henhold til EU-forordning
261/2004 på 600 euro.

Tjenesteyterne har i det vesentlige anført
Norwegians flyvning DY7002 fra New York til Oslo 5. januar 2018 ble kansellert på grunn
av snøvær i New York denne dagen. 

I tidsrommet 4. til 8. januar 2018 var det kraftig snøstorm på USAs østkyst. Dette påvirket
all flytrafikk som skulle operere til og fra denne sektoren. Enorme snømengder og
vind gjorde forholdene vanskelig, og det oppstod store driftsforstyrrelser for alle
flyselskaper. Omrokering av kabinpersonale og flymaskiner ble gjort for å minimere
driftsforstyrrelsene, og reservekapasitet og leie av flymaskiner ble organisert. Det var
likevel ikke mulig å unngå forsinkelser og kanselleringer. 

Berørte passasjerer ble tilbudt omruting til en annen dag. Omruting med andre
flyselskaper var ikke mulig, da det var få alternativer. Værforholdene påvirket dessuten
alle flyselskaper. I dette tilfellet kjøpte Norwegian nye billetter med SAS 9. januar. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav.

Nemnda bemerker

Norwegians flyvning DY7002 fra New York til Oslo 5. januar 2018 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen kraftig snøstorm på USAs østkyst i tidsrommet 4. til
8. januar 2018. Værforholdene påvirket alle flyselskaper, og påvirket hele Norwegians
rutenett for langdistanseflyvninger. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand, og kan ikke se at kanselleringen kunne vært
unngått selv om alle rimelige tiltak ble truffet. Det legges også til grunn at klager ble
gitt et rimelig omrutingstilbud ved at Norwegian kjøpte nye billetter med SAS 9. januar.
Kanselleringen gir etter dette ikke rett til standarderstatning, og nemnda anbefaler ikke
at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.