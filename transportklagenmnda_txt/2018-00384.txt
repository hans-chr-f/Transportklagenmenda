Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
17.01.2019

Saksnummer
2018-00384

Tjenesteytere
Widerøe

Klager har i det vesentlige anført

Klager og hans reisefølge (tilsammen tre personer) skulle reise fra Tromsø til Lakselv den
7. desember 2017 kl 22.20 med WF958. Flyet ble kansellert, og årsaken som ble oppgitt
var mangel på crew.  Klager og reisefølget ble fraktet med buss på strekningen og ankom
endelig bestemmelsessted kl 03.10, rundt fire timer forsinket. 

Det var ikke værforhold som forårsaket kanselleringen, men mangel på crew. Det var fint
vær både i Tromsø og i Lakselv på tidspunktet. 

Klager mener mangel på crew ikke er å anse som en ekstraordinær omstendighet og
krever standarderstatning 250 euro per person i henhold til EU-forordning 261/2004.

Tjenesteyterne har i det vesentlige anført
WF958 ble kansellert som følge av dårlig vær i Bodø, sterk vind. Besetningen som var
planlagt på ruten Tromsø - Lakselv på WF958 stod derfor værfast i Bodø. Widerøe viser til
fremlagt dokumentasjon. 

Grunnet svært dårlig vær og mye vind fikk Widerøe store problemet med å forflytte
tilgjengelig crew rundt om på respektive ruter. Dårlig vær som holder på crew og/eller fly
er ikke noe Widerøe kan kontrollere. Et crew kan være programmert gjennom en hel dag
på opptil 9 flyvninger.

Klager med reisefølge ble fraktet i buss på strekningen.

Widerøe kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Widerøe har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flygning ble kansellert grunnet mangel på crew
som følge av sterk vind. 

Klageren har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.