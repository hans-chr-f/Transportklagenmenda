Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
09.07.2015

Saksnummer
1067/14F

Tjenesteyter
Wizz Air

Krav om standarderstatning grunnet forsinkelse.

Klager har i det vesentlige anført:

Klager skulle reise fra Torp til Gdansk den 26. august 2014 kl. 12:40 med W6 1744. Avgangen
ble over tre timer forsinket. Klager stiller seg kritisk til at han ikke ble informert om
forsinkelsen på et tidligere tidspunkt.

Klager krever standarderstatning i henhold til EU-forordning 261/2004.

Det vises for øvrig til klagers brev.

Wizz Air har i det vesentlige anført:

W6 1744 ble forsinket 3 timer og 27 minutter som følge av dårlige værforhold, det vises til
fremlagt dokumentasjon.

Forsinkelsen er ikke kompensasjonsberettiget i henhold til EU-forordning 261/2004, da
årsaken til hendelsen ble forårsaket av ekstraordinære omstendigheter utenfor Wizz Airs
kontroll.

Klager ble fulgt opp i ventetiden med informasjon, mat og drikke. Wizz Air ønsker å refundere
eventuelle ytterligere utgifter i ventetiden mot kvitteringer, men kan dessverre ikke
imøtekomme klagers krav utover dette.

Det vises for øvrig til Wizz Airs brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 3 timer og 27 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger godtgjort at forsinkelsen
skyldtes dårlig vær på en forutgående flygning. Nemnda finner det sannsynlig at forsinkelsen
ikke kunne vært unngått selv om alle rimelige tiltak var truffet.

Ved lengre forsinkelser skal flyselskapet tilby måltider og forfriskninger som står i rimelig
forhold til ventetiden. Wizz Air utleverte matkuponger. De har sagt seg villing til å erstatte
dokumenterte utgifter ut over dette. Dersom klager ikke har tatt vare på kvitteringer anbefaler
nemnda at Wizz Air utbetaler NOK 100 per person.

Nemnda traff etter dette slikt

Vedtak:

Transportklagenemnda-fly finner ikke å kunne anbefale at klager gis medhold i sitt krav om
erstatning. Nemnda anbefaler at Wizz Air erstatter dokumenterte utgifter til mat, eventuelt
kroner 100 per person.

Vedtaket var enstemmig.