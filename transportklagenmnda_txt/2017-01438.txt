Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
12.09.2017

Saksnummer
2017-01438

Tjenesteytere
Ruter

Klager har i det vesentlige anført

6. juni ble klager ilagt gebyr på Jernbanetorget t-banestasjon. Klager skulle til Oslo City og
tok snarveien gjennom t-banestasjonen. Ved utgangen ble hun anholdt av en kontrollør.
Klager hadde kjørt bil til sentrum denne dagen og skulle kjøpe billett for hjemreisen
senere. 

Klager mener hun ikke har fått tilstrekkelig informasjon om at hun befant seg i en
kontrollsone og  krever derfor gebyret slettet.

Tjenesteyterne har i det vesentlige anført
Viser til henvendelse fra klager angående gebyr hun ble ilagt på Jernbanetorget T-
banestasjon 6.juni.

Kontrollen var en såkalt utkontroll, det vil si at kontrollen står ved utgangen og
kontrollerer de som kommer opp fra plattformen og skal ut av stasjonen. Hun kom fra
plattformen uten gyldig billett.

Klagers forklaring om at hun ikke visste at hun måtte ha gyldig billett på stasjonen er ikke
grunn for å frafalle kravet om gebyr. Stasjonene har tydelig merking av kontrollsone. 

Man har selv et ansvar for å sette seg inn i reglene. Ruter kan på bakgrunn av dette ikke
se noen grunn til å endre sitt standpunkt i denne saken.

Nemnda bemerker

Klager ble den 6. juni 2017 ilagt gebyr da hun ikke hadde billett ved kontroll på
Jernbanetorget T-banestasjon. Kontrollen var en såkalt utkontroll ved utgangen fra en av
kontrollsonene. 

Klager hevder at hun ikke hadde reist med T-banen, men hadde tatt en snarvei gjennom
T-banestasjonen for å komme til Oslo City. 

Det fremgår av Ruters transportvilkår punkt 5 at den reisende plikter å ha gyldig billett
før ombordstigning eller før passering av kontrollsoner. 
Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig. 

Nemnda bemerker at det over inngangen til kontrollsoner er tydelig merket: "Gyldig
billett kreves i kontrollsonen". Etter nemndas syn må den reisende selv ta risikoen for
ileggelse av gebyr når man går inn i en kontrollsone uten billett uansett om man skal
reise eller ikke. 

Klager kom fra en kontrollsone og hadde ikke billett. Vilkårene for ileggelse av gebyr var
til stede. 

Nemnda har forståelse for at gebyr oppleves som en streng reaksjon i dette tilfellet. Av
hensyn til reiseforetakenes behov er det imidlertid nødvendig å ha en streng praksis da
det er ulike årsaker til at personer ikke kan vise billett. 

Nemnda finner ikke kunne anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.