Vedtak i Transportklagenemnda - Fly

Sammendrag

Krav om standarderstatning og dekning av utgifter/tap grunnet kansellert flyvning.

Dato
27.04.2023

Saksnummer
2022-02576

Tjenesteytere
Wizz Air
Kiwi.com

Klager har i det vesentlige anført

Klager med reisefølge (til sammen fire personer) skulle reise fra Burgas til Torp via
Krakow den 8. august 2022. Reisen var bestilt via byrået Kiwi.com. Flyvningen med Wizz
Air fra Burgas til Krakow (Wizz Air rutenummer W65090) skulle gå kl. 16:10 den 8. august
2022.  Kl. 00:30 på avreisedagen fikk klager en e-post om at denne var kansellert. De fikk
ny flyvning kl. 09:35 på morgenen. Klager var heldig og så endringen. De pakket og dro
til flyplassen kl. 06:00 om morgenen den 8. august 2022. Ved ankomst på flyplassen sto
ingen av flyvningene på tavlen. I informasjonsskranken fikk klager beskjed om at det ikke
var noen flyvninger til Krakow denne dagen. 

Etter en syv-timers lang prosess med hjelp fra Kiwi.com over telefon, ble klager med
reisefølge omdirigert til en ankomst i Norge to døgn senere enn planlagt. Den nye ruten
var fra Burgas til Krakow den 9. august kl. 22:20, landing i Krakow kl. 23:40, og deretter
videre fra Krakow til Torp den 10. august kl. 15:00. De landet på Torp kl. 16:25.

Det er fremsatt krav om standarderstatning på 4000 NOK i henhold til EU-forordning
261/2004. I tillegg er det fremsatt krav om dekning av hotell i Bulgaria (1400 NOK),
matutgifter (500 NOK), flyplasstransport (500 NOK) og tapt arbeidsfortjeneste (2774
NOK).

Tjenesteyterne har i det vesentlige anført
Hverken KIwi.com eller Wizz Air har fremmet tilsvar til Transportklagenemnda. Til
klager direkte har Wizz Air svart at flyvningen ble forsinket/kansellert grunnet uventede
omstendigheter.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Slik nemnda oppfatter det skjedde det en ruteendring på Wizz Air sin flyvning W65090.
Flyvningen ble endret fra å skulle gå kl. 16:10 til å skulle gå 09:35, men i realiteten var
flyvningen fullstendig kansellert. En ruteendring som dette innebærer kansellering av en
avtalt flygning.

Kansellering gir grunnlag for standarderstatning etter EU-forordning 261/2004 artikkel
5 og 7 med mindre flyselskapet kan bevise at passasjeren har fått informasjon om
endringen minst to uker før planlagt avgangstid, eller med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Dette gjelder enten flyreisen er kjøpt direkte fra
flyselskapet eller fra en formidler, jf EU-domstolens dom av 11.05.2017 (Krijgsman –
SLM).

Det er flyselskapet som har bevisbyrden for å godtgjøre at uregelmessigheten skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, samt at en passasjer eventuelt ble informert om endringen mer enn to uker
før avreise. Det vises til EU-forordning 261/2004 artikkel 5 punkt 3 og 4. Wizz Air har ikke
fremmet tilsvar til nemnda, og har således ikke godtgjort noen av disse alternativene.
Klager med reisefølge har derfor rett på standarderstatning i henhold til EU-forordning
261/2004. 

Klager har krevd 4000 NOK (400 EUR) per person i standarderstatning. Slik nemnda
ser det var imidlertid flyvningen fra Burgas til Krakow og flyvningen fra Krakow til
Oslo på to separate billetter/reiser satt sammen av Kiwi.com. Det vises til fremlagt
bookingbekreftelse som viser separate PNR/reservasjonsnumre for de to flyvningene.
Standarderstatningen skal etter nemndas oppfatning derfor kalkuleres etter avstanden
mellom Burgas og Krakow (strekningen som ble innstilt). Klager med reisefølge har med
dette rett på 250 EUR per person (totalt 1000 EUR), jf. EU-forordning 261/2004 artikkel 7
punkt 1 bokstav a), jf. punkt 4.

Klager har i tillegg fremmet krav om dekning av hotellopphold, mat og flyplasstransport.
I henhold til EU-forordning 261/2004 artikkel 9 har en ved kansellering rett på dekning
av slike kostnader. Måltidene/forfriskningene skal stå i rimelig forhold til ventetiden
og hotellinnkvartering skal dekkes der en eller flere overnattinger er nødvendig.
Klager har også etter denne bestemmelsen rett til transport mellom lufthavnen og
innkvarteringsstedet. Nemnda mener at klager i henhold til EU-forordningen har rett
på dekning av utgiftene som oppsto under ventetiden i Burgas. Wizz Air anbefales å
dekke den ekstra hotellnatten i Burgas (i henhold til fremlagt kvittering 276,17 BGN).

For matutgifter og hotelltransport har klager anført at de betalte med cash og ikke fikk
kvitteringer. Klager har anført kostnaden for hotelltransport til 50 EUR. Nemnda mener
dette fremstår som en rimelig og sannsynliggjort kostnad for fire personer tur/retur-
flyplass i Burgas og anbefaler at Wizz Air dekker denne. For mat er det anført cirka 50
EUR. Den nye avgangen fra Burgas gikk ikke før sent på kvelden den 9. august. Nemnda
mener med dette at 50 EUR fremstår som en rimelig og sannsynlig sum for mat for fire
personer i denne ventetiden.  

Klager har til slutt fremmet krav om dekning av tapt arbeidsinntekt pålydende 2774
NOK. 

Nemnda mener at klager har sannsynliggjort at hun hadde tapt arbeidsinntekt
tilsvarende det anførte beløp. Etter luftfartsloven § 10-20/Montrealkonvensjonen artikkel
19 er fraktføreren ansvarlig for tap som følge av forsinkelse ved lufttransport med
mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem. Slik
nemnda ser det foreligger det årsakssammenheng mellom den forsinkede ankomsten
og klagers tap i form av tapt arbeidsinntekt. Wizz Air har ikke sannsynliggjort at alle
forholdsregler som med rimelighet kan kreves for å unngå tapet ble tatt, eller at dette
ikke var mulig for dem. 

Anvendelsen av EU-forordningen skal ikke berøre en passasjers rett til ytterligere
erstatning. Erstatning gitt i henhold til EU-forordning 261/2004 kan imidlertid trekkes fra
en slik erstatning, jf. forordningens artikkel 12. Etter dagens kurs utgjør 250 EUR cirka 2
787,08 NOK. Som følge av dette vil klagers tap i tråd med artikkel 12 anses konsumert av
standarderstatningen på 250 EUR så fort denne utbetales.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at Wizz Air utbetaler 250 EUR per person (1000 EUR),
samt dekker kostnad til hotell (276,17 BGN) mat (50 EUR) og hotell-flyplass-transport i
Burgas (50 EUR). I tillegg anbefales at klager tilstås erstatning for tapt arbeidsinntekt med
2774 NOK, som samordnes med standarderstatningen på 250 EUR.