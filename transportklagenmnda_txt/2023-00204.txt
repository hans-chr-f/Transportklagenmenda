Vedtak i Pakkereisenemnda

Sammendrag

Full refusjon da klager ble innkvartert på et annet hotell enn bestilt.

Dato
09.03.2023

Saksnummer
2023-00204

Tjenesteytere
Apollo Reiser AS

Klager har i det vesentlige anført

Klagen gjelder en pakkereise for to personer med innkvartering på hotell Nautilux
Rethymno by Mage Hotels i perioden 11.06.2022 - 18.06.2022. Totalpris 30 213 kroner.

Klager var ikke fornøyd med:
- Feil type rom / leilighet

Klager bestilte tur til Rethymnon og hotell Nautilux. Et eksklusivt hotell ved sjøen med
stort bassengområde. Kvaliteten og bassengområdet var viktig for klager for å ha
valgmuligheten til enten å bruke basseng eller sjø/stranden. Klager ønsket ikke et hotell
som ligger i trafikkert område som mange av hotellene i Rethymnon gjør.

Overraskelsen var stor da de rett før avreise oppdaget at Apollo hadde flyttet klager til
et hotell ved trafikkert vei og med et ubrukelig bassengområde som de aldri så at noen
brukte. Klager kontaktet både Ticket og kundeservice i Apollo, uten at dette hjalp. Apollo
som henviste til pakkereiseloven og sa at Apollo hadde gjort alt rett ved å informere
klager ved å sende en e-post som hadde havnet i klagers søppelpost.

Svaret fra Apollo var at de hadde fått et oppgradert rom og rabatt. Klager var ikke tilfreds
med denne løsningen da juniorsuiten nok var det siste rommet på hotellet, og hadde
en veranda på ca. 4 kvm. 10 meter. fra en svært trafikkert hovedgate. Rommet hadde et
lite bad, der de hørte alt hva gjestene i naborommet pratet om. Klager mener det er en
skam å leie ut et slikt rom og å kalle det for juniorsuite. Klager forsøkte å forklare dette
til de ansatte i resepsjonen og å få byttet rom eller hotell, eller få hjelp fra Apollo. Men
ingenting hjalp. Det endte med at de måtte betale 45 euro pr. natt for et annet rom på
hotellet, til sammen 315 euro.

Klager fikk e-post fra Apollo 08.05, 22.05, 26.05, 28.05, 29.05. og mener det hadde vært
enkelt for Apollo å sende en SMS eller ringe for å kontrollere om klager hadde mottatt
e-posten om hotellbyttet. Klager mener hele turen ble ødelagt av at Apollo ikke tok
kontakt med klager før avreise for å få en dialog med klager slik at de kunne avklart hva
de ønsket.

Klager godtar ikke at Apollo bare skal kunne de 4 000 kroner i avslag. Apollo hadde
ingen annen løsning enn Kriti Beach. I stedet for en ferie på et strandhotell med et stort
bassengområde, uten biltrafikk og uten bilvei på området, fikk klager en by ferie med
sterk trafikk, en bilvei de måtte krysse for å komme til stranden og et lite bassengområde
som ingen brukte. 

Klagers krav: Refusjon av kostnader i sin helhet.

Det vises for øvrig til korrespondanse fra klager.

Tjenesteyterne har i det vesentlige anført
Klager hadde bestilt en pakkereise for to personer fra Ålesund til Chania/Kreta 7 dager
fra den 11. juni 2022 kl. 09:00, med innkvartering på hotell Nautilux Rethymno by Mage
Hotels. Totalpris 30 213 kroner.

Til tross for at Apollo har faste kontrakter med sine hotellforbindelser, kan det skje at
endringer forekommer, slik som i dette tilfellet hvor hotellet dessverre ikke var klart
for åpning av sesongen til klagers ankomst 11. juni. Av Apollo ble klager ble informert
om endringen 25. mai 2022 per e-post. Apollos Vår praksis i slike tilfeller er at man
får innkvartering på et hotell/leilighetshotell av så tilnærmet samme standard og
beliggenhet som mulig.

Klager hadde bestilt et dobbeltrom med balkong og havutsikt inkludert frokostbuffet
på hotell Nautilux Rethymno by Mage Hotels, og fikk en juniorsuite med balkong og
havutsikt inkludert frokostbuffet som romkategori på det nye hotellet Kriti Beach.
Størrelsen på begge disse romkategoriene er for øvrig ca. 26 kvm.

I tilfeller der Apollo sender ut informasjon om endringer i forbindelse med en reise,
henter Apollos Trafikk avdeling opp alle berørte bestillinger i en liste. E-post sendes
deretter ut og da fremkommer det av navnelisten om e-posten er bekreftet sendt.
Dersom bestillinger skulle inneholde feilinformasjon, som for eksempel feil e-
postadresse, får de dette opp som feilmelding slik at de kan følge opp saken videre. På
denne måten vet Apollo at e-poster kommer frem til sine reisende, da aktiviteten merkes
som gjennomført.

Klager tok ikke kontakt med Apollo før avreise og informerte om at de ikke var fornøyd
med det nye hotellet eller dets beliggenhet, og tok videre ikke kontakt med Apollos
personale på reisemålet under oppholdet og informerte om at de ikke var fornøyd
med endringen. Apollo kan således ikke se at de fikk mulighet til å undersøke andre
alternative for klager.

Ny totalpris på klagers reise etter hotellendringen, inkludert kompensasjon på 2 000
kroner for ulempen endringen medførte, ble 25 879 kroner, da det nye hotellet var noe
rimeligere.

Klager sendte inn en reklamasjon etter hjemkomst og fikk deretter prisavslag på
ytterligere 2 000 kroner av Apollos saksbehandler. Reisens totalpris ble da 23 879 kroner.
Beløpet på 2 000 kroner ble overført til klagers konto den 15 november 2022.

Apollo anser at prisavslaget som ble gitt er tilstrekkelig for de mangler som oppstod
grunnet hotellendringen.

Det vises for øvrig til korrespondanse fra Apollo Reiser AS.

Nemnda bemerker

Klagen gjelder en pakkereise for to personer med innkvartering på hotell Nautilux
Rethymno by Mage Hotels i perioden 11.06.2022 - 18.06.2022. Totalpris 30 213 kroner.

Klager var ikke fornøyd med:
- Feil type rom / leilighet
Klagers krav: Refusjon av kostnader i sin helhet.

Hotellet som klager hadde bestilt ble ikke klart for åpning av sesongen til klagers
ankomst 11. juni 2022. Apollo endret derfor klagers hotell til hotell Kriti Beach med en
oppgradering der til juniorsuite. Dette ble klager informert om i e-post av 25. mai 2022. 

Klager hadde bestilt et dobbeltrom med balkong og havutsikt inkludert frokostbuffet
på hotell Nautilux Rethymno by Mage Hotels, og fikk en juniorsuite med balkong og
havutsikt inkludert frokostbuffet som romkategori på det nye hotellet Kriti Beach.
Størrelsen på begge disse romkategoriene er for øvrig ca. 26 kvm.

Ny totalpris på klagers reise etter hotellendringen, inkludert kompensasjon på 2 000
kroner for ulempen endringen medførte, ble 25 879 kroner, da det nye hotellet var noe
rimeligere.

Klager sendte inn en reklamasjon etter hjemkomst og fikk deretter prisavslag på
ytterligere 2 000 kroner av Apollos saksbehandler. Reisens totalpris ble da 23 879 kroner.
Beløpet på 2 000 kroner ble overført til klagers konto den 15 november 2022.

Etter nemndas vurdering er dette hotellbytte å anse som en vesentlig endring av reisen.
Det vises til både hotellenes beliggenhet og standard. Etter pakkereiseloven § 28 skal
klager opplyses om at han kan avbestille reisen uten å betale gebyr. Det fremkommer
ikke av e-posten av 25.05.22 at klager fikk denne informasjonen, ei heller av andre
dokumenter som er fremlagt for nemnda.   Etter nemndas vurdering har klager ikke
fått lovpålagt informasjon om sin avbestillingsrett og dessuten fått en pakkereise med
lavere kvalitet sett opp mot det han bestilte og da skal det tilkjennes et prisavslag etter
pakkereiseloven § 28 siste ledd. Apollo har allerede utbetalt 4 000 kroner i prisavslag.
Den totale prisen ble også redusert fra 30 213 til 27 879 kroner. Etter en skjønnsmessig
vurdering anbefaler nemnda at Apollo utbetaler ytterligere 8 500 kroner til klager, slik at
samlet prisavslag blir på 12 500 kroner. Pakkereisenemnda anbefaler at klager gis delvis
medhold.

Vedtak

Pakkereisenemnda anbefaler at klager gis delvis medhold.