Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.02.2018

Saksnummer
2017-01003

Tjenesteytere
Widerøe

Klager har i det vesentlige anført

Klager skulle reise fra Trondheim til Torp den 3. april 2017 kl 16.00 med WF483.
Avgangen ble omdirigert til Bergen og klager ble booket derfra til Oslo Gardermoen.
Klager måtte ta tog fra Gardermoen til Torp, pris kroner 772 for to personer. Klager
ankom endelig bestemmelsessted fem timer forsinket.

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
WF483 ble omdirigert til Bergen grunnet tykk tåke på Torp, det vises til fremlagt
dokumentasjon. For å kunne lande på Sandefjord lufthavn Torp må man ha klar sikt fra
en høyde på 209 fot. På det tidspunktet klager skulle lande var det tett tåke med en sikt
på 100 fot. Sikten var altså for dårlig til at Widerøe fikk tillatelse til å lande.  

Klager ble booket fra Bergen til Oslo Gardermoen med SAS. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Widerøes kontroll. 

Widerøe kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Widerøe har godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet:

Widerøe har fremlagt dokumentasjon med forklaring som viser at WF483 fra Trondheim
til Torp ble omdirigert til Bergen grunnet tåke på Torp. Klager ble booket om til å fly
fra Bergen til Oslo lufthavn Gardermoen samme dag. Hun måtte kjøpe togbilletter fra
Gardermoen til Torp for to personer for kroner 772 totalt. 

Widerøe kunne ikke gjort noe for å forhindre værforholdene eller forsinkelsen.

Forsinkelsen gir etter dette derfor ikke rett til standarderstatning. 

Nemnda anbefaler imidlertid at Widerøe refunderer utgiftene til togbillettene mot
kvittering, jf. EU-forordning 261/2004 artikkel 8 pkt. 3 hvoretter selskapet, når det tilbyr
flyging til en annen lufthavn enn den passasjeren hadde bestilt, skal dekke reiseutgiftene
til den alternative lufthavnen.

Vedtak

Transportklagenemnda - fly anbefaler ikke at klageren gis medhold i sitt krav om
standarderstatning. Dersom togbillettene ikke er refundert av Widerøe anbefales dette
gjort.