Vedtak i Transportklagenemnda - Fly

Sammendrag

Krav om standarderstatning, refusjon av flybilletter, dekning av forpleiningsutgifter
og dekning av diverse tap grunnet kansellering og mistet videreforbindelse.

Dato
10.06.2024

Saksnummer
2023-03190

Tjenesteytere
Lufthansa German Airlines
Seat24.no

Klager har i det vesentlige anført

Klager hadde bestilt flybilletter Oslo-Frankfurt-Sao Paulo-Vitoria gjennom Seat24:

LH863 (operert av Lufthansa) - Oslo-Frankfurt - kl. 16:25-kl. 18:30 - 27. mars 2023
LA8071 (operert av Latam Airlines Brasil) - Frankfurt-Sao Paulo - kl. 21:25-kl. 04:25 -
27.-28. mars 2023
LA3330 (operert av Latam Airlines Brasil) - Sao Paulo-Vitoria - kl. 08:05-kl. 09:30 - 28. mars
2023

Den 23. mars 2023 mottok klager beskjed om at LH863 Oslo-Frankfurt hadde blitt
kansellert.

Den 27. mars 2023 ble klager omrutet til følgende ny reise:

LH867 (operert av Lufthansa) - Oslo-Frankfurt - kl. 18:50-kl. 20:55 - 29. mars 2023
LH506 (operert av Lufthansa) - Frankfurt-Sao Paulo - kl. 22:05-kl. 04:50 - 29.-30. mars
2023
LH4702 (operert av Lan Airlines) - Sao Paulo-Vitoria - kl. 08:05-kl. 09:30 - 30. mars 2023

Klager møtte opp på Gardermoen den 29. mars 2023 og fikk beskjed om at LH867 Oslo-
Frankfurt hadde blitt forsinket til kl. 19:10 og deretter kl. 19:50.

Denne forsinkelsen medførte at klager ikke rakk videreforbindelsen LH506 Frankfurt-Sao
Paulo.

Klager ble den 29. mars 2023 kl. 22:41 omrutet til ny flyvning LH506 Frankfurt-Sao Paulo
med ny avreise dagen etter, den 30. mars 2023 kl. 22:05. Klager ble innlosjert på hotell
etter flere timer i kø og fikk ikke benyttet bagasjen siden den var sendt med flyet som
klager ikke rakk. Klager ventet hele dagen på flyplassen i Sao Paulo for neste fly til Vitoria
som gikk kl. 23:00.

Klagers reise ble forsinket med tre døgn som medførte at hun gikk glipp av avtaler i
Brasil.

Klager krever dekning av billettkostnader, erstatning for kansellering av hotell, ekstra
omkalfatringer innenlands i Brasil og generell avkortning av ferieopphold. I den grad det
er dekning for ekstra arbeid i forbindelse med klageregistrering, vil klager også kreve
dette.

Tjenesteyterne har i det vesentlige anført
Seat24 har i det vesentlige anført:

Kunden bestilte reisen sin 17. mars 2023 for én person fra Oslo til Vitoria med
opererende flyselskap Lufthansa i samarbeid med Latam. Kundens reise ble bestilt med
avreise den 27. mars 2023.

Den 24. mars 2023 mottok Seat24 informasjon fra Lufthansa om at flyvningen i kundens
bestilling dessverre hadde blitt kansellert av flyselskapet. Dette gjaldt alle flyrutene Oslo–
Frankfurt–Sao Paulo–Vitoria. Kunden ble informert den 25. mars via e-post og tilbudt
muligheten til å søke om full refusjon fra flyselskapet.

Kunden kontaktet Seat24 den 27. mars 2023 angående disse endringene fra Lufthansa.
Det ble oppdaget i forbindelse med dette at flybilletten hadde blitt endret av Lufthansa
med ny reisedato 29. mars 2023.

På grunn av dette ble kunden informert om at Seat24 ikke lenger hadde tilgang til denne
billetten og rådet dermed kunden til å kontakte flyselskapet direkte.

Vær oppmerksom på at et reisebyrå utelukkende fungerer som et mellomledd.
Reisebyrået tar ikke noe ansvar for ruteendringer, kanselleringer av fly, forsinkelser
eller andre hendelser knyttet til flyet. Reisebyrået har ingen kontroll over flyselskapenes
eventuelle ruteendringer og tar ikke ansvar for kostnader som f. eks kan oppstå som
følge av slike endringer. Reisebyrået er heller ikke ansvarlige for turer som kanselleres
pga miljøkatastrofer, krigshandlinger, streik eller andre uforutsette hendelser da dette er
noe som ligger helt utenfor deres kontroll som mellomledd. Reisebyrået påtar seg ingen
ansvar for reisetjenestene som tilbys av tjenesteleverandørene, derfor er flyselskapet
ansvarlig mottaker.

Vær også oppmerksom på at erstatning i henhold til EU-forordning 261/2004 ikke kan
reises mot Seat24 som mellomledd, men kun direkte mot flyselskapet.

Marco Polo Travel AS, Seat24, avviser klagers krav om å få erstatning for forsinkelsen
som oppsto med tre dager, hotellkostnader, billettkostnader og andre kostnader i Brasil
da denne tidsendringen var utenfor deres kontroll som formidler.

Lufthansa har i det vesentlige anført:

Klager krever kompensasjon for kanselleringen av LH863 med avgang den 27. mars
2023 og for forsinkelsen av LH867 med avgang den 29. mars 2023 som medførte mistet
videreforbindelse. Klager krever også kostnader til forpleining.

Klager har opprettet en sak med AirHelp. Det har blitt betalt 651,80 EUR til klager
den 14. juli 2023. Lufthansa viser til vedlegg. Denne summen består av 600 EUR i
standarderstatning for forsinkelsen av LH867 og 51,80 EUR for forpleiningsutgifter.

LH863 ble kansellert grunnet streik blant bakkepersonellet på flyplassen i Frankfurt
som var planlagt fra den 26. mars til den 27. mars 2023. Dette var ekstraordinære
omstendigheter som ikke kan ansvarliggjøre Lufthansa til å utbetale standarderstatning i
henhold til EU-forordning 261/2004.

Nemnda bemerker

Spørsmålet om kanselleringen av LH863 Oslo-Frankfurt:

Kansellering gir passasjeren rett til standarderstatning med mindre flyselskapet godtgjør
at kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Lufthansa har vist til streik blant bakkepersonellet på flyplassen i Frankfurt som
var planlagt fra den 26. mars til den 27. mars 2023. Flyselskapet har kun skrevet
dette i fritekst og ikke dokumentert med rapporter eller lignende fra flyplassen.
Nemnda understreker at flyselskapet har blitt eksplisitt oppfordret til å dokumentere
ekstraordinære omstendigheter, men at dette ikke er gjort.

Nemnda mener at Lufthansa i dette tilfellet ikke har dokumentert at kanselleringen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet. Klager har da krav på standarderstatning på 600 EUR for denne
kanselleringen, jf. EU-forordning 261/2004 artikkel 7 nr. 1 bokstav c.

Spørsmålet om forsinkelsen av LH867 Oslo-Frankfurt:

Nemnda legger til grunn at flyvningen LH867 Oslo-Frankfurt ble forsinket slik at klager
mistet videreforbindelsen og ankom endedestinasjon mer enn 3 timer forsinket.

En passasjer som kommer mer enn 3 timer forsinket frem til sitt endelig
bestemmelsessted, har rett på standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Partene er enige om at klager har krav på 600 EUR i standarderstatning for denne
uregelmessigheten. Lufthansa hevder at klager opprettet en sak med AirHelp og at det
har blitt utbetalt standarderstatning til klager via Indem Advokatfirma AS. Klager hevder
at hun aldri har hatt noen korrespondanse med AirHelp og aldri har gitt Lufthansa
tillatelse til å ubetale via AirHelp.

Nemnda mener at Lufthansa ikke har dokumentert at klager har vært bistått av
klagebehandlingsselskapet AirHelp i denne saken. Nemnda anbefaler derfor at Lufthansa
utbetaler 600 EUR i standarderstatning for forsinkelsen direkte til klager.

Spørsmålet om dekning av forpleiningsutgifter:

Klager har også rett på forpleining i henhold til EU-forordning 261/2004 artikkel 9. Dette
inkluderer måltider og forfriskninger som står i rimelig forhold til ventetiden, jf. C-12/11
McDonagh avsnitt 51. 

Partene er enige om at klager har krav på dekning av forpleiningsutgifter. Lufthansa
hevder de har utbetalt 51,80 EUR til klager via Indem Advokatfirma AS. Nemnda viser til
at det ikke er sannsynliggjort at klager har vært bistått av AirHelp i denne saken. Nemnda
anbefaler derfor at Lufthansa utbetaler 51,80 EUR i forpleiningsutgifter direkte til klager. 

Klager har krevet dekket utgifter til forpleining. Hun har ikke fremlagt kvitteringer, og har
oversendt en kontoutskrift som inneholder ulike poster. Det er uklart for nemnda hvilke
poster som knytter seg til forpleining og hva som er andre ting. Kontoutskriften omfatter
også flere datoer enn det som er aktuelt for flyselskapets forpleiningsansvar. Nemnda er
også usikker på om det som fremgår av kontoutskriftene er dekket av det som selskapet
allerede har akseptert å dekke gjennom de 51,80 EUR nevnt over. Nemnda mener derfor
at klager ikke har sannsynliggjort eller dokumentert at hun har hatt ytterligere utgifter til
forpleining. 

Spørsmålet om dekning av billettkostnader:

Klager krever dekning av billettkostnader. Nemnda mener at klager ikke har krav på
dette. Klager ble omrutet kostnadsfritt av Lufthansa og skal ikke reise gratis. Klager har
med dette ikke krav på dekning av billettkostnader.

Spørsmålet om dekning av forhåndsbestilt hotell, ekstra omkalfatringer i Brasil, generell
avkorting av ferieopphold og ekstra arbeid i forbindelse med klage:

Klager har, tross oppfordring, ikke dokumentert eller forklart disse tapene nærmere.
Nemnda har derfor ikke grunnlag for å behandle disse kravene. Uansett mener nemnda
at hensikten bak standarderstatningen er blant annet å dekke en passasjers ulemper
ved kanselleringer og forsinkelser. Nemndas flertall - leder og bransjerepresentant
- påpeker også at et eventuelt tap må være påregnelig for flyselskapet for at klager
skal kunne få erstatning for slike krav. Det er en fast uenighet mellom flertallet og
forbrukerrepresentantene i nemnda om hvilke typer tap som er påregnelige for et
flyselskap knyttet til forhåndsbestilte overnattinger og aktiviteter. 

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Lufthansa utbetaler 1 200 EUR i standarderstatning
til klager, samt dekker klagers forpleiningsutgifter på 51,80 EUR. For øvrig kan ikke
Transportklagenemnda anbefale at klager gis medhold.