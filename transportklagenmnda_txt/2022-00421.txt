Vedtak i Transportklagenemnda - Fly

Sammendrag

Krav om erstatning/refusjon grunnet nektet ombordstigning.

Dato
19.10.2022

Saksnummer
2022-00421

Tjenesteytere
Wizz Air

Klager har i det vesentlige anført

Klager med reisefølge (til sammen fire personer) skulle fly med Wizz Air fra Skopje til
Sandefjord den 14. august 2021 (flynummer W6 7705). Planlagt avgangstid i henhold til
reisedokumentet var kl. 13:05. 

Klager med reisefølge ankom flyplassen cirka kl. 09:30 på avreisedagen.
Innsjekkskranken (for avlevering av bagasje) for klagers flyvning hadde ikke åpnet. Da
den åpnet løp alle passasjerene for å stelle seg i kø. Veldig mange passasjerer hadde
glemt å fylle ut dokumentene de trengte for å reise inn i landet sitt. Klager bemerker at
det er passasjerene selv som er ansvarlige for å fylle ut og ha riktige dokumenter for
avreise, spesielt i en tid med pandemi. De ansatte i Wizz Air valgte likevel å hjelpe hver
eneste passasjer med å fylle ut skjemaene. Hver enkelt innsjekk tok derfor alt for lang
tid. Etter hvert mottok de beskjed om at ny avgangstid var satt til kl. 14:20. 

Rett før kl. 13:00 ble noen italienere sluppet foran i køen fordi de hadde hastverk. På
dette tidspunktet sto klager som nr. 4 i køen. Det var cirka 100 personer bak dem i køen.
De Wizz Air ansatte forlot skranken uten å forklare hvorfor. Én time senere, kl. 14:00, kom
de tilbake. De sa da at passasjerene hadde kommet for sent, og at flyet ville dra uten
dem. De ansatte forlot så igjen skranken. Alle som ble nektet innsjekk/ombordstigning
ble stående igjen uten noen form for assistanse. Klager ringte kundeservice. Det eneste
de kunne gjøre var å sende klager en link slik at han kunne sende inn klage. 

På bakgrunn av ovenstående mener klager at situasjonen som oppsto var Wizz Air sin
feil. Klager med reisefølge var ikke for sent ute. Wizz Air skulle åpnet innsjekk tidligere.
De skulle ikke hjulpet hver enkelt passasjer med å fylle ut innreiseskjemaer som de selv
er ansvarlige for. Wizz Air skulle aldri ha overlatt de gjenstående passasjerene til seg selv
uten noen form for assistanse.

Klager booket nye flybilletter med Wizz Air fra Orhid til Malmø den 17. august (kostnad
88896 MKD/makedonsk denar) og buss videre fra Malmø til Oslo (kostnad 1968,49 NOK). 

Det er fremsatt krav om erstatning i henhold til EU-forordning 261/2004 om
flypassasjerers rettigheter og refusjon av de nye billettene klager måtte kjøpe seg for å
komme seg hjem til Norge (både flybilletter og bussbilletter). Det er i tillegg fremsatt krav
om dekning av ekstrakostnadene klager fikk ved å måtte tilbringe tre ekstra dager i Nord-
Makedonia (nye covid-tester på totalt 50 EUR og taxi som kostet 50 EUR). Det var ikke
mulig å få kvitteringer for de to sistnevnte kjøpene.

Tjenesteyterne har i det vesentlige anført
Wizz Air leverte den 2. april 2022 en midlertidig beskjed om at de undersøker saken.
Selskapet leverte senere et tilsvar, og klager har fått anledning til å kommentere dette. 

Wizz Air har kontaktet flyplassen i Skopje, som kunne informere om at de ikke har noen
informasjon vedrørende nektet befordring av passasjerene i denne klagen. I denne
saken, ettersom passasjerene mistet flyvning W6-7705 SKP-TRF den 14. august 2021,
vises det til Wizz Air sine befordringsvilkår pkt. 9,1, 9-5, 9-11, 9.16.1, 9.16.2 15 9.16.3,
9.16.4 (tekst vedlagt).

Sett i lys av befordringsvilkårene mener Wizz Air at klager ikke har rett på kompensasjon,
ettersom det ikke er tale om nektet ombordstigning. I slike tilfeller følger selskapet sine
befordringsvilkår, jf. art. 6.5.2 "Dersom du kansellerer din bestilling innen 14 dager før
planlagt avgangstid på din flyvning, vil du få refundert beløpet av totalbeløpet etter
fratrekk for avgift for andre tjenester og "Seat Protection Fee". 

Refunderbart beløp blir 2480 NOK per passasjer. Wizz Air kan refundere dette beløpet
(9920 NOK) dersom bestiller av bookingen bekrefter.

Wizz Air ønsker å avklare angående vedlegg ''03''. Bestillingen er betalt med tre separate
type betalinger, og Wizz Air kan refundere betalinger tilbake til deres opprinnelige
betalingsmåte - for eksempel den første betalingen på 4745,00, er betalt kr med Wizz-
kreditt og Wizz Air kan kun refundere disse tilbake til Wizz-kontoen. Kredittene er det
imidlertid ikke inkludert i beregningen ovenfor. For de 9920 kr kan Wizz Air refundere
dette beløpet til bankkontoen til klagers partner ettersom klagers kort er utløpt. Det siste
kortet (til klager) har blitt brukt for en bagasjeavgift, som ikke er inkludert i beregningen
ovenfor, derfor kan Wizz Air ikke refundere den beregnede betalingen til dette kortet.
Siden dette ikke er et tilfelle av nektet ombordstigning, kan Wizz Air ikke refundere den
nykjøpte Wizz Air-bestillingen - dessuten passasjerene benyttet denne reservasjonen.

Wizz Air vil påpeke at de ikke kan refundere COVID-testene, taxien fra Skopje-Resen på 50
EUR og kostnadene for 3 dager i Nord-Makedonia siden dette ikke er et tilfelle av nektet
ombordstigning og passasjerene ikke har oppgitt noe dokumentasjon på disse utgiftene.
Wizz Air kan heller ikke refundere 1968,49 NOK for bussbillettene.

Nemnda bemerker

Sett i lys av dokumentasjonen og partenes forklaring i saken finner nemnda det
sannsynliggjort at klager ikke fikk sjekket inn bagasjen i tide pga. bl.a lang kø i
innsjekkingsskranken og at flere passasjerer ikke hadde reisedokumentene sine klare
på forhånd. I henhold til klagers forklaring ankom klager flyplassen over tre timer før
planlagt avgangstid. Innsjekkingsskranken hadde ikke åpnet på tidspunktet de ankom
flyplassen. 

EU-forordning 261/2004 artikkel 4 nr. 3. bestemmer at «dersom passasjerer nektes
ombordstigning mot sin vilje, skal det transporterende luftfartsselskap umiddelbart gi
dem erstatning i samsvar med artikkel 7 [...]».

I forordningens artikkel 2 bokstav j er «nektet ombordstigning» definert som «avvisning
av passasjerer på en flyging, selv om de har møtt til innsjekking på de vilkår som er
fastsatt i artikkel 3 nr. 2, unntatt når det er rimelig grunn til avvisningen, f.eks. av helse-
eller sikkerhetsmessige årsaker eller fordi reisedokumentene er utilstrekkelige».

Artikkel 3 nr. 2 bokstav a) gir forordningen anvendelse dersom klager har en bekreftet
reservasjon og «møter til innsjekking» på det tidspunkt som er angitt skriftlig på forhånd
av flyselskapet.

Nemnda mener at klager med reisefølge har rett på standarderstatning. 

Det påpekes at Wizz Air oppgir på sine nettsider at innsjekking starter 2 timer og stenger
40 minutter før avgang. Etter nemndas syn er forordningens oppmøtevilkår dermed
oppfylt i denne saken, hvor klager stilte seg i kø med en gang innsjekkingsskranken
åpnet. Det vises også til fremlagt elektronisk boardingkort, hvor passasjeren anbefales
oppmøte på flyplassen kl. 10:35, og levering av bagasjen kl. 11:05. 

Basert på ovenstående mener nemnda at avvisningen av klager ved innsjekk er en
«nektet ombordstigning» jf. artikkel 4 nr. 3 jf. artikkel 2 bokstav j og at det ikke finnes
noen rimelig grunn for avvisningen. Nemnda anbefaler med dette at Wizz Air utbetaler
standarderstatning på 400 EUR per person i henhold til EU-forordning 261/2004 (totalt
1600 EUR). 

Ved nektet ombordstigning har passasjeren også rett på assistanse i henhold til EU-
forordning 261/2004 artikkel 8. Dette innebærer at en kan velge kostnadsfri ombooking
til bestemmelsesstedet snarest mulig. Klager kontaktet først Wizz Air, men fikk ikke
assistanse, og omrutet derfor seg selv. Det følger av fast nemndspraksis og av EU-
kommisjonens tolkningsveileder til forordningen at klager kan kreve refusjon av
utgifter til omruting gjort på egenhånd dersom selskapets tilbud og assistanse ikke
kan regnes som tilstrekkelig etter forordningen. Passasjerene skal ikke reise gratis.
Nemnda anbefaler at Wizz Air refunderer klagers utgifter til nye billetter til Sandefjord
(88896 MKD/makedonsk denar + 1968,49 NOK). Dersom Wizz Air refunderer noe av de
opprinnelige flybillettene kan det gjøres fratrekk for dette. 

Nemnda vil til slutt vurdere ekstrakostnadene klager hadde til taxi (50 EUR) og nye covid-
tester (50 EUR).

Nemnda mener Wizz Air bør dekke taxikostnaden fra Skopje til Resen som en del av
assistansekravet etter EU-forordning 261/2004. Denne taxituren var nødvendig for å
komme til flyplassen i Orhid (ny avgangsflyplass).

Nemnda mener at klager i dette tilfellet også skal ha dekket sine utgifter til nye
covid-tester fordi behovet for disse er en direkte konsekvens av den nektede
ombordstigningen og manglende bistand til omruting.

Vedtak

Transportklagenemnda anbefaler at Wizz Air utbetaler standarderstatning på 400
EUR per person (totalt 1600 EUR), samt dekker kostnader til ny hjemtransport (88896
MKD/makedonsk denar + 1968,49 NOK). Wizz Air anbefales i tillegg å refundere klagers
kostnad til taxi (50 EUR), samt 50 Euro for covid-test.