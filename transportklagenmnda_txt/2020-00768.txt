Vedtak i Transportklagenemnda - Fly

Sammendrag

Krav om erstatning for ødelagt mobiltelefon.

Dato
13.11.2020

Saksnummer
2020-00768

Tjenesteytere
Avinor

Klager har i det vesentlige anført

Klager reiste med fly fra London til Førde via Oslo den 18. desember 2019.

Ved mellomlandingen i Oslo måtte klager gå gjennom sikkerhetskontrollen. Klager
har forklart at hans jakke med iPhone ble tatt til side. De ansatte ville ikke fortelle
ham hvorfor eller hvor lang tid dette ville ta. Klager forlot sikkerhetskontrollen et kort
øyeblikk (rundt 2 minutter), da han måtte være til stede for å gi sin kone med barn
tilgang til loungen. (De reiste med en baby). Da han kom tilbake for å hente jakke
og telefon, oppdaget han at mobilens kamera var knust. Klager anfører at en ansatt
i sikkerhetskontrollen hadde mistet mobiltelefonen i gulvet i forbindelse med den
manuelle gjennomsøkningen av jakken. Mobilen var med dette skadet. Dette ble
bekreftet av et vitne. Klager tok det umiddelbart opp med vaktleder, som forsikret ham
om at skaden ville bli dekket av Avinor. I ettertid har Avinor nektet for ansvar selv om det
ikke nektes for selve hendelsen.

Klager anfører at han flere ganger har kommet med forslag til hvordan saken kan
opplyses bedre (videoovervåking, fremleggelse vitner han hadde tilgjengelig o.l.). Det er
imidlertid begrenset hva han kan gjøre når Avinor ikke ønsker å formidle informasjon.
Klager opplevde at Avinor var mer opptatt av å fraskrive seg ansvar og latterliggjøre ham
for å ikke ha reiseforsikring.

Klager har fremsatt krav om at Avinor erstatter skaden, da denne skyldtes deres ansatte.

Tjenesteyterne har i det vesentlige anført
Klager har i sin klage til Transportklagenemnda anført at vaktleder forsikret ham om at
Avinor ville erstatte skaden. For ordens skyld vil Avinor påpeke at klager ikke har anført
dette i tidligere dialog med Avinor, men kun at vaktleder sa at han måtte skrive til Avinor.

Ettersom sikkerhetskontrollen utføres av NOKAS på vegne av Avinor, har Avinor
innhentet en uttalelse fra NOKAS. Dette kan leses i saksdokumentene. NOKAS har
fraskrevet seg ansvar for skaden.

Avinor ønsker å fremheve dette for å understreke at de ikke oppfatter det som at de har
trukket tilbake en erkjennelse av ansvar.

Avinors vurdering er at saken ikke er klar nok til å hevde at Avinor er ansvarlig for skaden
på klagers mobiltelefon.

Kravet mot Avinor må vurderes i henhold til norsk erstatningsrett, hvor det må være
et ansvarsgrunnlag (forsømmelse), et økonomisk tap og adekvat årsakssammenheng
mellom ansvarsgrunnlaget og tapet.

Denne saken reiser spørsmål om hvorvidt klager har tilstrekkelig bevist for at
sikkerhetskontrolløren har opptrådt uaktsomt i forbindelse med kontrollen.

På den ene siden kan Avinor i en sak som dette selvfølgelig rettferdiggjøre klagers
beskrivelse av hendelsen uten ytterligere bevis.

På den annen side var ikke klager, slik Avinor forstår det, til stede da hendelsen skal
ha funnet sted. NOKAS har ikke kunne bekreftet klagers beskrivelse av hendelsen.
Klager har heller ikke fremmet uttalelser fra vitner eller noen annen dokumentasjon
som underbygger hendelsesforløpet. Avinor har begrenset mulighet til å selv bekrefte
eller avslå klagers presentasjon av saken. Basert på dette finner Avinor det vanskelig å
konkludere med at sikkerhetskontrolløren har opptrådt uaktsomt.

Bevisreglene i alminnelig erstatningsrett må gjelde. Bevisbyrden kan ikke snus om på slik
at Avinor må bevise at de ikke er skyldige.

Avinor anbefaler at Transportklagenemnda ikke aksepterer kravet, eller at klagen avvises
grunnet manglende dokumentasjon rundt ansvarsspørsmålet.

Nemnda bemerker

For å ha krav på erstatning må det foreligge et ansvarsgrunnlag. I dette tilfellet er
det hevdet at personalet i sikkerhetskontrollen har handlet uaktsomt, og at dette har
forårsaket skaden. Det er klager som har bevisbyrden.

Nemnda kan ikke se at det her er sannsynliggjort at skaden på mobiltelefonen har
oppstått ved at sikkerhetspersonalet har handlet erstatningsbetingende uaktsomt.

Nemnda anbefaler ikke at klager gis medhold.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.