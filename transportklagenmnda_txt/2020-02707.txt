Vedtak i Transportklagenemnda - Sjø

Sammendrag

Krav om refusjon av utlegg i forbindelse med forsinkelse.

Dato
09.11.2020

Saksnummer
2020-02707

Tjenesteytere
Torghatten Nord

Klager har i det vesentlige anført

Klager skulle reise fra Moskenes til Bodø den 3. august 2020 kl. 14:45. Klager og mange
andre passasjerer ble nektet om bord på fartøyet da de angivelig hadde nådd full
kapasitet. Klager ble henvist til neste ordinære avgang kl. 18:00 og denne ble en time
forsinket grunnet motorproblemer. 
Grunnet disse hendelsene så mistet klager sitt fly fra Bodø til Oslo kl. 20:05. Klager måtte
overnatte i Bodø for så å booke om sin flybillett til den 4. august kl. 07:05.

Klager viser til selskapets nettside «Fartøyene operer med om lag 50 % kapasitet i dette
sambandet». Ifølge Folkehelseinstituttet sin smittevernveileder for kollektivtransport, ser
man imidlertid at det å operere med ca. 50 % kapasitet er et tiltak som gjelder på rødt
tiltaksnivå. Da reisen ble gjennomført var hele landet gult, noe som gir mindre strenge
regler for avstand mellom personer og kapasitetsutnyttelse enn det Torghatten Nord har
operert med. Dette vil si at selskapet sto fritt til å kunne ta med flere passasjerer enn den
cut-offen de satte uten å bryte nasjonale smittevernregler. 

Det fremgår også av selskapets nettside at «Som følge av begrensningene, vil kjøretøy
med passasjerer prioriteres fremfor gående passasjerer uten kjøretøy».
Det er ikke mulig som passasjer uten bil å forhåndsbestille billett på strekningen, siden
billettsystemet er lagt om til å være basert på Autopass. Det bør i framtiden legges
føringer om at fergeselskap skal gi passasjerer uten bil muligheten til å forhåndsbestille
billetter.

På bakgrunn av dette så krever klager dekket sitt økonomiske tap på kr. 3806.

Tjenesteyterne har i det vesentlige anført
Oppdragsgiver Statens Vegvesen står som ansvarlig og har i samråd med
Torghatten Nord satt ned passasjerkapasiteten på sambandet

Bodø-Værøy-Røst-Moskenes. Dette har i sommer medført en del gjenstående kjøretøy og
passasjerer uten kjøretøy. Årsaken for nedsatt passasjerkapasitet er lengden på reisen
og lukket ferje. Dette for at vi skulle kunne klare å holde 1 meters avstand i salongen om
bord i fartøyene.

Rederiet har opplyst om dette på sin hjemmeside, samt rutevarsel og avvik for å
informere reisende om redusert kapasitet på sambandet. Dette har medført at en del
ikke har kunnet utføre sin reise som planlagt da det ble mye mer reisende enn det både
rederiet og oppdragsgiver så for seg.

Det ble i tillegg satt inn en ekstra ferge i juli måned på sambandet, dette for å avhjelpe på
den store mengden reisende i sommer. Rederiet ser seg ikke ansvarlig og tar ikke på seg
kostnaden for utsatt reise.

Håndteringen fra mannskapet og beskjeden til reisende må beklages da dette ikke er
måten rederiet ønsker å fremstå for reisende.

Nemnda bemerker

Klager krever erstatning for økonomiske tap på kr. 3806 som følge av at han ikke kom
med planlagt ferge. 

I henhold til transportvilkårene er det ingen refusjonsordning for et slikt tilfelle. Nemnda
viser også til at transportøren har informert om at det er begrenset kapasitet grunnet
covid-19 pandemien, og at passasjerers således er gjort oppmerksom på at enkelte
passasjerer kan risikere å ikke få blitt med fergen. Tjenesteyter kan således ikke holdes
ansvarlig for tap passasjerer får som følge av dette. 

Nemnda har ikke grunnlag for å vurdere hensiktsmessigheten av smittetiltakene som er
gjort. 

Da klager kom med neste ferge, har han benyttet seg av alternativt tilbud, og nemnda
kan ikke se at det er grunnlag for refusjon utover dette.

Vedtak

Transportklagenemnda Sjø finner ikke å kunne anbefale at klager gis medhold.