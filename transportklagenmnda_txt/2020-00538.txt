Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.09.2020

Saksnummer
2020-00538

Tjenesteytere
KLM

Klager har i det vesentlige anført

Klager skulle reise fra Oslo med KL1142 kl. 09:20 til Birmingham via Amsterdam med
KL1425 kl.12:35 den 29. januar 2020. Flyvningen fra Oslo til Amsterdam ble forsinket og
klager ble først booket om til BE0108 kl. 16:15 for så å bli booket om til KL1431 kl. 16:40
fra Amsterdam. Klager rakk da ikke sitt viktige møte i Birmingham. 

Klager fikk opplyst fra kapteinen at det blåste så mye ved Schiphol, noe klager ikke tror
på da en kollega reiste fra Schiphol til Birmingham med det flyet klager ikke rakk på
grunn av forsinkelsen i Oslo. 

Klager krever standarderstatning på 250 euro i henhold til EU-forordning 261/2004.

Tjenesteyterne har i det vesentlige anført
KLM bekrefter at klagers fly KL1142 fra Oslo til Amsterdam var forsinket fra Oslo med 46
minutter og ankom Amsterdam 42 minutter forsinket grunnet dårlig vær i Oslo, snøvær.  
Klager mistet sin videreforbindelse med KL1425 to Birmingham på grunn av forsinket
ankomst av hans innkommende fly. KLM tilbød klager en ombooking ved første ledige
flyavgang samme dag med KL1431. Han ankom kl 16.50, fire timer forsinket. 

Forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet. 
KLM avslår med dette kravet om standarderstatning.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Dokumentasjonen tilsier at det ikke har vært noen særskilte problemer rundt
landing. Videre viser dokumentasjonen at det kan ha vært noe frosttåke som kan
skape problemer med deicing. Dette er imidlertid ikke kommentert av flyselskapet.
Nemnda mener at flyselskapet KLM ikke har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet.

Nemnda anbefaler at klager gis medhold.

Vedtak

Transportklagenemnda - fly anbefaler at KLM utbetaler 250 euro til klager.