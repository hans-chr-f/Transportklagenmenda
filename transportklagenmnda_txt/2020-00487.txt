Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
01.12.2020

Saksnummer
2020-00487

Tjenesteytere
SAS

Klager har i det vesentlige anført

Klager skulle reise fra Oslo til Düsseldorf den 29. januar 2020 kl 16.25 med ankomst kl
18.20 med SK818. Flyvningen ble kansellert og klager ble booket om til ny avgang samme
dag kl 17.15 via København. Han ankom endelig bestemmelsessted mer enn tre timer
forsinket. 

Onsdag 29. januar var det problemer med ATC (Air Traffic Control) i Bodø, og ifølge
Avinor ville dette berøre alle flytrafikk nord for Røros i to timer fra kl 11.30 til 13.30.
Klager stiller seg undrende til at ATC problemer et helt annet sted i landet tre timer etter
at problemene hadde opphørt, skal være årsaken til at klagers flyvning ble kansellert.

Klager forsøkte å få returen sin endret siden han gikk glipp av en kveld med sin datter i
Düsseldorf, men fikk avslag fra SAS.

Klager krever etter dette standarderstatning i henhold til EU-forordning 261/2004.

Det vises for øvrig til klagers brev.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige anført:

SK818 ble kansellert som følge av problemer hos ATC. Hendelsen er ikke
kompensasjonsberettiget da årsaken var ekstraordinære omstendigheter utenfor SAS'
kontroll.

Nemnda bemerker

Flyselskapet SAS har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klagers flyvning ble kansellert og at han kom mer
enn tre timer forsinket frem til sitt endelige bestemmelsessted Düsseldorf. Klager har
fremsatt krav om standardkompensasjon 250 euro for hendelsen i henhold til EU-
forordning 261/2004. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

SAS har som nevnt ikke avgitt uttalelse til nemnda. Til klager har flyselskapet uttalt at
SK818 ble kansellert som følge av problemer hos Air Traffic Control, uten å dokumentere
eller forklare dette nærmere. Selskapet har følgelig ikke godtgjort at kanselleringen
skyldtes en ekstraordinær omstendighet som ikke kunne vært unngått. Klager har etter
nemndas syn derfor krav på standardkompensasjon på 250 euro.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler at SAS utbetaler 250 euro til klager.