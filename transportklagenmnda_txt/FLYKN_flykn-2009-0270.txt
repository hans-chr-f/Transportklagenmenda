Vedtak i Transportklagenemnda - Fly

Sammendrag

Kansellering av flyavgang, kompensasjon ifølge EU forordingen 261/2004.

Dato
24.03.2010

Saksnummer
270/09F

Tjenesteyter
Aeroflot-Nord

Kansellering av flyavgang, kompensasjon ifølge EU forordingen 261/2004.

Klager har i det vesentlige anført:

Klager skulle reise fra Tromsø til Arkhangelsk 15. juli 2009, sammen med sin kone og sønn. De
reisende fikk sjekket inn og gikk om bord i flyet, der ble de sittende i over en time før de så ble
bedt om å returnere til ventehallen. I ventehallen fikk de utlevert sin bagasje.

De fikk ingen forklaring på hva som hadde skjedd. De fikk ikke noen form for forpleining eller
informasjon om sine rettigheter da de oppholdt seg på flyplassen.

Etter å ha ventet ca fire timer på flyplassen fikk de beskjed fra flyselskapets agent at det
var best å dra hjem, for så å møte opp neste dag for da ville mest sannsynlig flyvningen bli
gjennomført. Klagerne møtte opp neste dag, men det ble ingen flyvning den dagen, kun flere
timer med venting før de ble sendt hjem.

Årsaken til at flyvningen ble innstilt fikk de gjennom media, Aeroflot-Nord hadde ikke sørget
for å ha den nødvendige tillatelsen til å fly i Vest-Europa (jf EU-direktiv 619/2009 no. -75).

Etter en uke fikk klager refundert prisen på billettene, men klager mener at de også har
krav på kompensasjon i følge EU forordningen 261/2004 på 400 euro per billett, og i tillegg
kompensasjon for ødelagt ferie og påførte ekstrautgifter som følge av kanselleringen.

Aeroflot-Nord har avslått klagers krav i brev av 12. august 2009, med henvisning til at dette var
en ekstraordinær omstendighet.

Aeroflot-Nord har ikke besvart Flyklagenemndas henvendelse av 19. oktober 2009.

Til klager har Aeroflot i det vesentlige anført:

I henhold til artikkel 120 i Den russiske føderasjonslov om luftfart begrenses befordrers
ansvar for flyforsinkelser til femti prosent av billettkostandene dersom det blir bevist at
forsinkelsen har funnet sted som følge av forhold uavhengig av befordrer.

Til slike forhold må man regne med europeiske flymyndigheters forbud mot flyselskapets
flygninger på strekningen Tromsø - Arkhangelsk i forbindelse med Rosaviatsijas vedtak om
begrensninger i flyselskapets internasjonale charterflygninger.

Det vises videre til EU forordning 261/2004 artikkel 6 der flyselskapet er unntatt fra
forpliktelsen om å betale erstatning dersom kanselleringen er forårsaket av ekstraordinære
omstendigheter.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på  grunnlag av de opplysninger som er fremkommet tidligere i
saken, jf forskrift om klagenemnda for flypassasjerer § 5-3.

Aeroflot har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger

Nemnda legger på bakgrunn av de foreliggende opplysninger til grunn at klagers fly fra
Tromsø til Arkhangelsk den 15. juli 2009 ble innstilt. Ved innstilling av en flyvning har
passasjeren bl.a. rett til refusjon av utgifter til billetter eller omruting snarest mulig til
bestemmelsesstedet med flyselskapets egne fly. Passasjeren har også rett til måltider
og forfriskninger som står i rimelig forhold til ventetiden. Dersom omruting ikke kan
skje før neste dag plikter flyselskapet å dekke utgifter til hotell, samt reise til og fra
hotellet. Flyselskapet skal videre tilby å dekke utgifter til to telefonsamtaler, teleks- eller
telefonbeskjeder, eller e-postmeldinger, jf forordningens artikkel 5 jf artikkel 8 og 9.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelig melding med
følgende ordlyd: «Dersom du nektes ombordstigning eller din flyging er innstilt eller forsinket
i minst to timer, kan du få et eksemplar av bestemmelsene om dine rettigheter, særlig med
hensyn til erstatning og assistanse, ved innsjekkingsskranken eller utgangen til flyet», jfr
artikkel 14.

Et flyselskap som innstiller en flyavgang skal gi alle berørte passasjerer en skriftlig melding
om bestemmelsene om erstatning og assistanse i henhold til EU forordningen. Passasjerene
skal også få detaljerte skriftlige opplysninger om hvordan de kan komme i kontakt med det
nasjonale organ som behandler slike saker.

Nemnda legger på bakgrunn av de foreliggende opplysninger til grunn at Aeroflot ikke har
overholdt sin opplysningsplikt i dette tilfellet.

Kansellering gir rett til en standarderstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle rimelige
tiltak var truffet, jf EU forordning 261/2004 artikkel 5. Bevisbyrden påligger flyselskapet.

Aeroflot har ikke gitt nærmere begrunnelse for kanselleringen. Selskapet har følgelig ikke
godtgjort at kanselleringen skyldtes ekstraordinære omstendigheter som ikke kunne vært
unngått selv om alle rimelige tiltak var truffet. Klagerne har følgelig krav på erstatning på 250
euro per person.

Vedtak:

Flyklagenemnda anbefaler at klager gis en erstatning på 250 euro per person.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS

Janne G. Soløy, Widerøe's Flyveselskap AS