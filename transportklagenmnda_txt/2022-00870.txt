Vedtak i Transportklagenemnda
- Kollektivreiser

Sammendrag

Krav om refusjon av utlegg til taxi på grunn av at buss ikke kom

Dato
09.09.2022

Saksnummer
2022-00870

Tjenesteytere
Ruter

Klager har i det vesentlige anført

Klager skulle reise med busslinje 12N den 15. april 2022 fra Majorstuen til Solli kl. 05:41
fra plattform B i Bogstadveien. Klager forklarer at hun skulle starte på jobb kl. 06:00 og at
hun skulle åpne restauranten på hotellet hvor hun jobber kl. 06:30. Videre forklarer hun
at hun kom til bussholdeplassen plattform B kl. 05:31 og ventet på bussen, men den kom
ikke. 

Klager anfører at hun ventet ved bussholdeplassen til kl. 05:54, for da måtte hun ta
taxi til jobben for å komme frem i tide. Klager har vært i kontakt med Ruter, som sier at
bussen ankom bussholdeplassen kl. 05:37 og kjørte videre kl. 05:42, og de har derfor
avvist klagers krav. Klager synes dette er veldig rart siden hun ventet på bussen og hun
forlot ikke bussholdeplassen imens hun ventet. Videre forklarer klager at hun tok samme
buss noen uker tidligere, fra samme holdeplass, så hun er sikker på at hun ventet på
bussen på rett sted. Klager anfører at det ikke var noen informasjon om endringer når
det gjaldt avgangsplattform for bussen. 

Etter at klager har mottatt Ruter sitt tilsvar i saken ber hun om at Ruter forklarer hvilken
plattform bussen gikk ifra siden Ruter sier at bussen gikk kl. 05:42. Klager presiserer at
hun ventet ved plattform B i Bogstadveien. Hun presiserer at hun har tatt samme buss
på samme tidspunkt tidligere, også på en helligdag, slik det var 15. april 2022. Klager
anfører at det ikke ankom noen buss eller trikk i perioden hun stod på plattformen,
fra kl. 05:31 til kl. 05:54. Videre presiserer hun at hun sjekket informasjonstavlene
ved plattformen og informasjon hos Ruter, men det var ikke noe informasjon om
endringer av plattform for denne bussen. Klager anfører at dersom bussen hadde
avgang fra holdeplassen slik Ruter forklarer det, så må bussjåføren ha stoppet på en
annen plattform og at dette var ikke annonsert noe sted. 

Etter at klager har mottatt Ruter sin kommentar i saken anfører hun at dersom hun
forstår Ruter sin dokumentasjon korrekt så fremstår det som bussen stoppet ved
plattform C og fortsatte i retningen av de grønne pilene. Klager mener at bussen stoppet
ved feil plattform og ikke ved plattform B. Klager forklarer at hun har vært tilbake ved
Majorstuen for å sjekke. 

Klager viser til innsendt dokumentasjon og bilder i saken.

Klager krever utlegg til taxi refundert fordi bussen klager skulle reise med ikke kom -
totalt kr. 269.

Tjenesteyterne har i det vesentlige anført
Ruter forklarer at busslinje 12N kjørte 1 minutt og 3 sekunder fra Majorstuen, slik at
Ruter avviser kravet. 

Etter at Ruter har mottatt klagers kommentar i saken legger de til at bussen stoppet ved
plattform B og viser til innsendt dokumentasjon som viser hvor bussen stoppet. Ruter
opprettholder sitt tidligere standpunkt i saken og avviser kravet.

Nemnda bemerker

Klager skulle reise med busslinje 12N den 15. april 2022 fra Majorstuen til Solli kl. 05:41
fra plattform B i Bogstadveien. Det er anført at bussen ikke kom, evt. at den gikk fra feil
plattform, slik at hun måtte ta taxi kl. 05:54 for å rekke jobben. Klager krever refusjon for
taxiutgifter med kr. 269. 

Ruter har opplyst at bussen gikk fra riktig plattform kl. 05:42, og at den var 1 minutt
forsinket fra Majorstuen. 

Nemnda bemerker at den dokumentasjonen som Ruter har lagt frem, ikke sier noe om
hvilken plattform bussen gikk fra. Det er kun fremlagt et kart som viser hvor bussen
skal gå. Ruter har i dialog med klager vist til at det registrert i deres systemer at bussen
gikk fra riktig plattform kl. 05:42. Denne dokumentasjonen er ikke fremlagt for nemnda,
og nemnda har etterspurt sanntidsloggen for bussen. Ruter har ikke etterkommet
anmodningen, og nemndas syn er at Ruter ikke har sannsynliggjort at bussen gikk fra
riktig plattform. 

Klager har tatt bilder fra den plattformen hun stod på, og som samsvarer med der
bussen skulle ha gått, og nemnda legger dermed til grunn at hun var på riktig sted og at
bussen ikke kom. Klager har således krav på refusjon av utgifter til taxi med kr. 269.

Vedtak

Transportklagenemnda finner å kunne anbefale at klager gis medhold.