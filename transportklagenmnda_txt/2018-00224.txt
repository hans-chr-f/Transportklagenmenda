Vedtak i Transportklagenemnda - Fly

Sammendrag

Krav om refusjon av tilvalgsgebyr for fleksibel billett. Utydelig
markedsføring ved salg av endringsmulighet for kjøpte flybilletter.

Dato
29.01.2019

Saksnummer
2018-00224

Tjenesteytere
Supersaver

Klager har i det vesentlige anført

Klager bestilte en reise av Supersaver 16. november 2017. Både utreise og returreise var
21. november 2017, begge flyvninger med flyselskapet Norwegian. 

Da klager bestilte flybillettene var det mulig å velge et tilvalg som het "kan ombookes" på
Supersavers nettsider. Da klager førte musepekeren over knappen fikk han informasjon
om at å velge dette tilvalget medførte "gratis endring av bestilling". På dette stadiet ble
det ikke gitt informasjon om at det foreslå restriksjoner for slike endringer. Klager kjøpte
en billett det var mulig å endre da det var sannsynlig at han kunne reise tidligere tilbake
til Oslo 21. november. Da klager var i Stavanger 21. november kunne han reise tidligere
tilbake til Oslo. Han ringte derfor Supersavers 815-nummer for å endre billetten. Til
klages overraskelse var det imidlertid ikke mulig å endre returreisen hans. 

Klager viser til at det står med meget liten skrift på billetten at mulige endringer kun
gjelder inntil 24 timer før avreise. Han anfører imidlertid til at dette ikke er akseptabelt,
og at selskapet for eksempel kunne markedsført produktet som "gratis endring av
bestilling inntil 24 timer før avreise". 

Klager har på ovennevnte bakgrunn fremsatt krav om refusjon av tillegg for fleksible
billett til kroner 254, samt at Supersaver plikter å informere om de ovennevnte
restriksjonene ved bestilling.

Tjenesteyterne har i det vesentlige anført
Klager booket en tur-/returreise hos Supersaver 16. november 2017. I løpet av
bestillingsprosessen valgte han å kjøpe Supersavers ombookingsservice. Ved bestillingen
hadde han tilgang til vilkårene for denne tilleggstjenesten. Det vises til fremlagt
skjermbilde. 

Supersavers reisevilkår må godkjennes før bestillingen gjennomføres. Det fremgår
tydelig at ombooking må foretas innenfor åpningstidene og minst 24 timer før
opprinnelig avreise. Klager kontaktet Supersaver på samme dag som hans reise, og
selskapet kunne følgelig ikke tilby ønsket ombooking. Selskapet avviser på dette grunnlag
klagers krav.

Nemnda bemerker

Nemnda er enig med klager i at vilkårene for endring av bestilling kunne ha vært
tydeligere tilkjennegjort, som for eksempel klagers forslag om at bestillingen kunne
merkes "Gratis endring av bestilling innen 24 timer før avreise".

Nemnda bemerker imidlertid at selskapets betingelser for avbestilling faktisk fremgår
av vilkårene. Det er passasjerenes eget ansvar å sette seg inn i bestemmelsene før
billettkjøp. Nemnda kan derfor ikke se at det er grunnlag for klagers krav.

Vedtak

Transportklagenemnda - fly anbefaler ikke at klager gis medhold.