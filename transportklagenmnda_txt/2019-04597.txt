Vedtak i Transportklagenemnda - Fly

Sammendrag

Krav om refusjon av ny flybillett som følge av at passasjeren ikke fikk komme med flyet.

Dato
24.08.2020

Saksnummer
2019-04597

Tjenesteytere
Norwegian Air Shuttle

Klager har i det vesentlige anført

Klager skulle reise med en venninne med DY1890 fra Oslo til Larnaca den 13. august
2019. Klager fant ikke passet sitt. De ble henvist til en Norwegian-skranke, hvor klager
fikk snakke med en ansatt ved ombordstigningen på telefon. Klager fikk beskjed om at
hun ikke kunne fly siden hun ikke hadde pass, mens venninnen kunne få være med flyet.
De bestemte seg for at venninnen skulle fly, mens klager skulle komme etter med neste
fly. Venninnen fikk beskjed om å løpe til gaten for å rekke flyet, og hun anfører at hun var
fremme ved gaten før det sto «gate closed» på skjermen. Hun fikk imidlertid likevel ikke
komme med flyet, og fikk beskjed om at bagasjen hennes allerede var blitt lastet av flyet.

Klager anfører at den ansatte ved ombordstigningen må ha misforstått beskjeden om
at venninnen skulle være med flyet og at bagasjen til venninnen ble lastet av flyet uten
venninnens samtykke. Klager krever refusjon av den nye billetten med Aeroflot som
venninnen måtte betale for.

Tjenesteyterne har i det vesentlige anført
Klager krever refusjon av alternativ billett for venninnen pålydende 2378. Det er
ubestridt at klager selv ikke kunne fly grunnet manglende pass, og Norwegian forstår det
slik at de dermed kun krever refusjon av den alternative billetten for venninnen.

Årsaken til at venninnen ikke fikk reise på denne avgangen var at hun ikke møtte
opp til ombordstigning. Flyvningen var ikke påvirket av forsinkelser eller andre
uregelmessigheter, og flyet tok av fra gaten i tråd med planlagt avgangstid.

EU-forordning 261/2004 definerer nektet befordring slik: «(j) 'denied boarding' means
a refusal to carry passengers on a flight, although they have presented themselves
for boarding under the conditions laid down in Article 3(2), except where there are
reasonable grounds to deny them boarding, such as reasons of health, safety or security,
or inadequate travel documentation;». Da venninnen i dette tilfellet ikke møtte opp til
ombordstigning innen fristen, vil regelverket vedrørende «denied boarding» ikke gjøre
seg gjeldende.

Klager skriver selv i vedlagt klage at de måtte gå tilbake til skranken, da de hadde sendt
passet ved en feil i sin innsjekkede bagasje. De ble da informert om at det ikke ville være
mulig for denne passasjeren å få bagasjen ut i tide og samtidig rekke flyet. Dermed
bestemte venninnen seg for å prøve å ta flyet alene. Norwegian har ingen registrerte
rapporter som viser til problemer med ombordstigningen på Oslo lufthavn denne dagen.

Videre vises det til at DY1890 ble operert av en flymaskin med registreringsnummer
EI-FHP, av typen Boeing 737-800, som har plass til 186 passasjerer. Totalt reiste kun
51 passasjerer med denne flyvningen, så det kan derfor slås fast at det ikke dreide
seg om noen overbooking. Selskapet har ikke noe å vinne på å nekte passasjerer
ombordstigning. I dette tilfellet er det stor sannsynlighet for at venninnen ankom gaten
etter at fristen for ombordstigning var utløpt. Siste frist for oppmøte til ombordstigning
er 20 minutter før avgang.

I Norwegians vilkår, som klager har godkjent ved bestilling av billettene, informeres
det om at ombordstigning på denne avgangen stenger 20 minutter før avreise, og
innen denne fristen må alle passasjerene ha møtt opp til ombordstigning. Det vises til
Norwegians vilkår for befordring, artikkel 8.2 og artikkel 8.3:

«8.2 Oppmøte ombordstigning
Hvis du ikke møter til vår ombordstigningsskranke innen de tidsfrister som er satt, vil din
Bestilling bli kansellert. Flyvningen vil under ingen omstendigheter bli holdt igjen, og du
vil bli nektet ombordstigning for egen regning. Tidsfrister for ombordstigning finnes på
vår Nettside, eller tilgjengelig ved å kontakte oss eller våre Autoriserte Agenter. Vi er ikke
ansvarlig for eventuelle tap eller utgifter du får som følge av manglende overholdelse av
bestemmelsene i denne artikkelen.
8.3 Dersom frister for innsjekking og boarding ikke overholdes
Dersom du ikke overholder fristene for innsjekking og ombordstigning og andre krav i
overensstemmelse med artikkel 15, er vi ikke ansvarlige for eventuelle tap eller utgifter
du pådrar deg. Ikke-refunderbare billetter må anses som tapt. Du kan ha rett til refusjon
av avgifter som er inkludert i billettprisen i henhold til klausul 12.5.»

Det vises også til Norwegians regler for ombordstigning ved internasjonale flyvninger:
«Internasjonale flygninger
Flygninger til/fra USA, Canada, Thailand, Israel, Jordan, Marokko, Dubai, Argentina og
Brasilien.
Innsjekking åpner 3 timer før avgang (Innsjekking fra USA åpner 4 timer før avgang)
Innsjekking stenger 1 time før avgang
Boardingen avsluttes 20 minutter før avgang»

Alle fristene beregnes ut fra standard planlagt avgangstid, så fremt ikke passasjerene
er blitt informert om noe annet. Klager viser til at de informerte en ansatt ved
bagasjeskranken om at en av passasjerene likevel skulle reise, og at personalet ved gaten
da ble informert om dette. Dette fraskriver likevel ikke passasjeren for ansvaret for å
møte opp ved gaten innen fristen. Dessverre har ikke Norwegians personale mulighet
til å holde igjen flyvningen for en passasjer som er på vei, da dette kan føre til større
driftsforstyrrelser i hele nettverket.

Klagers venninne møtte opp for sent i henhold til oppgitte frister og kunne ikke benytte
sin billett på denne avgangen. I slike situasjoner vil man da stå fritt til å velge om man
skal kjøpe en ny billett på Norwegians avganger til tilgjengelig pris eller kjøpe en billett
med et annet transportselskap.

På bakgrunn av det ovennevnte kan ikke klagers krav om refusjon av flybillett med
Aeroflot imøtekommes.

Nemnda bemerker

Hva som ble sagt på telefonen mellom den ansatte og klager, og når venninnen
var fremme ved gaten, er bevisspørsmål som vanskelig kan klarlegges under
saksbehandlingen i nemnda. Saken avvises derfor, jf. forskrift om klagenemnd for
passasjertransport § 6-2 bokstav d.

Vedtak

Saken avvises.