Vedtak i Transportklagenemnda - Fly

Sammendrag

Krav om full tilbakebetaling av tur-returbilletter som følge av kansellering på
grunn av det pågående koronautbruddet. Billettene ble bestilt gjennom reisebyrå.

Dato
24.08.2020

Saksnummer
2020-01613

Tjenesteytere
Mytrip
Turkish Airlines

Klager har i det vesentlige anført

Klager skulle reise med TK1754 fra Oslo til Istanbul og deretter TK706 fra Istanbul til
Kabul den 5. april 2020. Han skulle reise tilbake til Oslo via Istanbul med TK707 og
TK1753 den 4. mai 2020. Reisen var bestilt via Mytrip. Den 17. mars fikk han beskjed
om at flyvningene var kansellert som følge av det pågående koronautbruddet. Klager
kontaktet Turkish Airlines, som henviste ham til reisebyrået som hadde utstedt billettene.
Klager forsøkte å komme i kontakt med reisebyrået og oppga at han ville ha refusjon av
billetten, men ble henvist tilbake til flyselskapet.

Klager krever full refusjon av de kansellerte billettene som kostet 7704 kroner.

Tjenesteyterne har i det vesentlige anført
Turkish Airlines anfører følgende:

Klager kjøpte billetten gjennom reisebyrået Mytrip og må derfor kontakte Mytrip for å be
om refusjon.

Mytrip anfører følgende:

Mytrip er en formidler av reisetjenester, deriblant flybilletter, som tilbys på nettsidene
til Mytrip. Mytrip er kun å regne som formidler. Avtalen som gjelder det faktiske tilbudet
av flybilletter og flytjenester, trer i kraft mellom kunden og det aktuelle flyselskapet.
Mytrip er ikke medleverandør av tjenestene og er ikke part i avtaleforholdet mellom
kunden og flyselskapet. Dette innebærer at Mytrips ansvar er begrenset til formidlingen
og eventuelle ekstratjenester (Mytrips egne tjenester) som kunden kjøper hos Mytrip.

Mytrips rolle som formidler er tydelig beskrevet på Mytrips nettsider og i Mytrips
reisevilkår. Kunden har ved bestilling og før betaling bekreftet å ha lest og godtatt
reisevilkårene.

Det vises til fremlagte reisevilkår.

Mytrip gjør oppmerksom på at Mytrip:
- kun opptrer som formidler av tilbud av reisetjenester
- ikke er part i avtalen mellom kunden og flyselskapet
- ikke har noen innflytelse på flyselskapets vilkår
- ikke kan ta ansvar for utførelsen av reisetjenestene
- kun kan formidle tilbakebetalinger som Mytrip har fått fra det aktuelle flyselskapet

Klager bestilte en tur-returreise med Turkish Airlines mellom Oslo og Kabul på Mytrips
nettsider den 28. februar 2020. Dessverre ble reisen kansellert som følge av situasjonen
med koronatbruddet.

Som formidler kan Mytrip kun tilby alternativene som godkjennes av flyselskapet.
Mytrip har derfor fulgt Turkish Airlines’ retningslinjer og har sendt en verdikupong til e-
postadressen som klager oppga ved bestilling.

Klager bekreftet verdikupongen den 11. april. Det vises til fremlagt logg som viser dette.

Klager har nå muligheten til å endre billetten sin innen 28. februar 2021.

Mytrip kan også sende en refusjonssøknad til flyselskapet dersom klager heller ønsker
det. Det er mulig så lenge klager ikke har anvendt verdikupongen og ombooket billetten
sin.

Marco Polo AS, Mytrip, kan ikke imøtekomme klagers krav om full refusjon. EU-
forordning 261/2004 som klager viser til, kan kun anvendes overfor flyselskapet og ikke
overfor reisebyråer.

Ved bestilling ble kundens betaling videresendt umiddelbart til Turkish Airlines i tråd med
Mytrips reisevilkår, og Mytrip har ennå ikke fått pengene tilbake fra flyselskapet per i dag.

Mytrip gjør oppmerksom på at en eventuell tilbakebetaling fra flyselskapet dessverre kan
ta lengre tid enn normalt på grunn av den ekstraordinære situasjonen. Dersom Mytrip
får pengene tilbake fra flyselskapet, vil disse selvfølgelig overføres til kunden.

Mytrip gjør i tillegg oppmerksom på at Turkish Airlines’ beslutninger ligger helt utenfor
Mytrips kontroll, og Mytrip ville bli påført store økonomiske tap dersom det forventes
at reisebyrået må gi refusjon til kundene i situasjoner der reisebyrået ikke har noen
økonomiske midler for å dekke kostnadene. Mytrip kan ikke holdes ansvarlig for avtalen
som er blitt inngått mellom kunden og flyselskapet. Dersom kunden har ytterligere krav,
må disse rettes mot flyselskapet.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk klager beskjed om kanselleringen den 17. mars og
altså mer enn to uker før avgang. Han har derfor ikke rett til standarderstatning.

Klager krever refusjon av billetten, noe han har krav på ved kansellering i henhold
til EU-forordning artikkel 8 nummer 1 dersom han velger dette fremfor omruting.
I dette tilfellet har flyselskapet vist til at klager må kontakte reisebyrået, mens
reisebyrået anfører at de ikke kan utbetale til klager så lenge de ikke har fått pengene fra
flyselskapet.

Det følger av EU-forordning 261/2004 at ved kansellering er det det transporterende
luftfartsselskapet som skal tilby omruting eller eventuelt refusjon av differanse mellom
opprinnelige flybilletter og nye billetter/transportutgifter. Nemnda mener derfor at
Turkish Airlines må refundere klagers billettutgifter.

Vedtak

Transportklagenemnda - fly anbefaler at Turkish Airlines refunderer klagers
billettutgifter. For øvrig gis klager ikke medhold.