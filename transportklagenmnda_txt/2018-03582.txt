Vedtak i Transportklagenemnda
- Kollektivreiser

Sammendrag

For sent kjøp av billett

Dato
10.12.2018

Saksnummer
2018-03582

Tjenesteytere
Ruter

Klager har i det vesentlige anført

Klager ble ilagt gebyr på bussen fordi hadde kjøpt billett for sent. 

Klager viser til Ruters tilsvar og presiserer at han steg om bord i bussen ved Lapsetorvet,
ikke Tjuvholmen. Da klager gikk inn i bussen hadde han en billett som var kjøpt
kl.14.35.12, men kontrolløren hevdet at klager kjøpte billetten først da han kom om
bord. 

Klager krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr på bussen 4. oktober 2018 fordi han kjøpte sin billett for sent. 

Billetten må være bekreftet og nedtellingen må ha startet før en går om bord i bussen.
Det er ikke adgang til å sette seg ned eller gjøre andre ting før man velger å kjøpe billett. 

Klager opplyser til nemnda at han reiste fra Tjuvholmen. Bussen kjørte derfra kl.
14.32.04.  Klager startet billettkjøpet når kontrollørene hadde startet sin kontroll etter
holdeplassen Lapsetorvet. Billetten ble bekreftet og nedtelling startet kl.14.35.35. Ruter
er derfor ikke i tvil om at billetten ble kjøpt for sent. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på buss 21 ved holdeplass Lapsetorvet den 4. oktober 2018 ilagt
gebyr fordi billetten var kjøpt for sent. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda legger til grunn at kontrollen fant sted umiddelbart etter at bussen forlot
Lapsetorget. Ifølge Ruters sanntidssystem ankom bussen Lapsetorget kl 14.34.32 og
forlot  denne holdeplasssen kl. 14.35.03. I gebyrrapporten er notert at klager da satt på
bussen. Klagers billett er registrert kjøpt kl. 14.35.12. For det tilfellet at klager faktisk kom
på bussen på Lapsetorget, må klager uansett ha kjøpt billetten etter han kom på og etter
at bussen kjørte derfra.

I den skriftlige klagen til nemnda har klager opplyst at han tok bussen fra Tjuvholmen. I
en senere kommentar har han uttalt at han gikk på bussen på Lapsetorget. 

Nemnda finner det mest sannsynlig at klagers første opplysninger er riktig, og at han
ikke hadde kjøpt billett før han gikk på bussen. Vilkårene for å ilegge gebyr var dermed til
stede. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.