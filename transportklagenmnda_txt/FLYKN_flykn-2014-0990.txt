Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
20.04.2015

Saksnummer
990/14F

Tjenesteyter
Norwegian Air Shuttle ASA

Krav om erstatning for ødelagt bagasje.

Klager har i det vesentlige anført:

Klager reiste fra Kristiansand til Bardufoss via Oslo den 26. mai 2014. Før avgang om bord på
DY338 fra Oslo til Bardufoss måtte klager gi fra seg sin håndbagasje til crewet da det var helt
fullt i hattehyllene. Hans bagasje var innenfor tillatte mål for håndbagasje. Klager ble fortalt at
han ville få håndbagasjen ved ankomst Bardufoss. Det ble ikke informert om at håndbagasjen
ville bli plassert sammen med innsjekket bagasje i lasterommet.

I Bardufoss lå klagers håndbagasje sammen med innsjekket bagasje på rullebåndet.

Noen dager senere oppdaget klager at hans pc som lå i håndbagasjen var ødelagt. Dersom
klager hadde visst at hans håndbagasje ville bli plassert og fraktet sammen med ordinær
bagasje ville han ikke akseptert dette.

Klager krever erstatning for ødelagt pc.

Det vises for øvrig til klagers brev.

Norwegian har i det vesentlige anført:

I henhold til internasjonale regler for luftfart skal skadet bagasje rapporteres før en forlater
flyplassen. Dersom dette ikke gjøres er det passasjeren som må sannsynliggjøre at skaden
oppstod på reisen.

Det er passasjerens ansvar å påse at verdifulle og skjøre gjenstander blir tatt ut fra
håndbagasjen før den blir sendt ned i lasterommet.

Da uregelmessigheten ikke ble meldt ved ankomst Bardufoss kan Norwegian dessverre ikke
imøtekomme klagers krav.

Det vises for øvrig til Norwegians brev.

Nemnda bemerker:

Luftfartsloven § 10-26 lyder:

Mottas innskrevet reisegods eller gods uten klage fra mottakerens side, formodes godset å
være utlevert i god stand og overensstemmende med befordringsdokumentet eller de på
annen måte registrerte opplysninger jf. § 10-15 annet ledd første punktum, om ikke annet blir
godtgjort.

Er godset skadet eller delvis tapt, må mottakeren klage om det til fraktføreren umiddelbart
etter at skaden eller tapet oppdages, og senest innen 7 dager for innskrevet reisegods og 14
dager for gods, regnet fra mottakelsen. Ved forsinkelse må det klages senest innen 21 dager
fra den dag da godset ble stilt til rådighet for mottakeren.

Enhver klage skal være skriftlig og overlevert eller avsendt innen fristens utløp.

Det følger av luftfartsloven § 10-27 at dersom klage om skaden ikke blir gitt innen den frist
som følger av § 10-26, faller ethvert krav mot fraktføreren bort, med mindre han har handlet
svikaktig.

Som det fremgår av ovennevnte bestemmelse, er det ikke noe krav om at den skadede
bagasje må vises frem innen 7 dager, slik det fremkommer av Norwegians standardbrev samt
Norwegians hjemmeside.

Klager kontaktet Norwegians kundesenter per telefon 2 dager etter flygningen. Han sendte e-
post til Norwegian den 31. mai, dvs. 5 dager etter flygningen. Klagen er således rettidig.

Det står påstand mot påstand om det som skjedde da klager måtte levere fra seg
håndbagasjen sin. Nemnda finner det på bakgrunn av de foreliggende opplysninger vanskelig
å ta stilling til dette. Slik nemnda ser det, får imidlertid dette ikke betydning for avgjørelsen av
saken.

Nemnda legger til grunn at klagers sekk ble sendt som vanlig reisegods (dvs. i flyets
bagasjerom). Nemnda viser til at sekken kom på bagasjebåndet sammen med annen bagasje.
Klager, som var kjent med at han hadde pc og kamera i sekken, hadde i den foreliggende
situasjon all grunn til å undersøke om dette var gått greit.

Når klager ikke sjekket bagasjen på flyplassen, må en etter nemndas vurdering falle tilbake
på hovedregelen om at bagasjen forutsettes å være utlevert i god stand om ikke annet blir
godtgjort.

Nemnda finner det ikke mer sannsynlig at bagasjen ikke ble utlevert i god stand enn at den
ble utlevert i god stand. Norwegian plikter etter dette ikke å erstatte klagers tap.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.