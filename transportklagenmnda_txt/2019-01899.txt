Vedtak i Transportklagenemnda
- Kollektivreiser

Sammendrag

Frafall av gebyr ved bussreise - valideringsautomat fungerte ikke

Dato
29.08.2019

Saksnummer
2019-01899

Tjenesteytere
Ruter

Klager har i det vesentlige anført

Klager reiste med busslinje 60 fra Tøyen kirke til Sigurds gate da han ble ilagt gebyr
for manglende gyldig billett. Klager forsøkte å aktivere billetten da han kom om bord
i bussen kl. 22.25, men automaten fungerte ikke. Da kontrollen kom forsøkte klager å
forklare hvorfor han ikke hadde gyldig billett, men ble likevel ilagt gebyr. 

Klager krever at gebyret frafalles.

Tjenesteyterne har i det vesentlige anført
Klager ble ilagt gebyr på bussen 4. april 2019 fordi han ikke hadde aktivert sin billett.
Billett må aktiveres som det første man gjør når man går om bord. Det er ikke adgang til
å sette seg ned eller gjøre andre ting før man velger å aktivere sin billett. 

Billetten som ble fremvist i kontrollen ble kjøpt 29. mars og ble aktivert 17. april.
Kvitteringen klager legger frem til nemnda er fra 20. april og er ikke relevant for saken. 

Kontrolløren sjekker kortleserne om bord dersom man hevder at disse ikke fungerer. Det
ble ikke funnet feil ved kortleserne i dette tilfellet. 

Ruter kan på bakgrunn av overnevnte ikke se noen grunn til å endre standpunkt i denne
saken,

Nemnda bemerker

Klager ble ved kontroll på bussen 4. april 2019 ilagt gebyr fordi han ikke kunne vise gyldig
billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klagers billett var ikke validert og vilkårene for ileggelse av gebyr var til stede.

Klager har vist til at han forsøkte å aktivere sin billett, men at det var en feil med
valideringsautomaten. 

Nemnda viser til opplysning fra Ruter om at det ikke ble funnet feil på kortleserne om
bord i bussen. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold