Vedtak i Transportklagenemnda - Fly

Sammendrag

Krav om prisavslag grunnet reise med annet fly enn bestilt.

Dato
10.11.2014

Saksnummer
467/14F

Tjenesteyter
Norwegian Air Shuttle ASA

Krav om prisavslag grunnet reise med annet fly enn bestilt.

Klager har i det vesentlige anført:

Klager skulle reise fra Oslo til New York den 10. april 2014 med Dreamliner, DY7001. Ved
ombordstigning oppdaget klager at et annet fly var satt inn for å operere flyvningen. I tillegg
var det lang ventetid om bord før flyet tok av.

Det var svært dårlig service om bord, og setene var delvis ødelagte. Det fantes ingen
høretelefoner eller underholdning om bord, og den forhåndsbestilte maten var ikke
tilgjengelig.

Årsaken til at klager valgte Norwegian var å få fly med Dreamliner. Hun stiller seg svært kritisk
til den manglende informasjonen fra Norwegian før og underveis på reisen.

Klager krever prisavslag da reisen ikke tilsvarte produktet hun bestilte.

Det vises for øvrig til klagers brev.

Norwegian har i det vesentlige anført:

DY7001 ble forsinket 1 time og 34 minutter grunnet skade som oppstod på bakken, det
vises til fremlagt rapport. Klager landet i New York 2 timer og 23 minutter senere enn
planlagt. I henhold til EU-forordning 261/2004 er ikke flyselskapene forpliktet til å utbetale
standarderstatning ved forsinkelser under 3 timer.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Passasjerene ble på forhånd informert om endring av flytype per sms på oppgitt
telefonnummer. Norwegian har full forståelse for at klager ble skuffet over ikke å få reise med
Dreamliner maskinen, men alternativet ville ha vært å kansellere avgangen. Endring av flytype
er en regulær hendelse innen luftfart, som typisk skjer for å overkomme uforutsette tekniske
eller operative hendelser.

Det er en del av befordringsavtalen mellom selskapet og passasjerene at selskapet har
anledning til å foreta endringer av denne type på grunn av forhold utenfor selskapets kontroll.
Norwegians forpliktelse er å frakte passasjerene fra A til B.

Norwegian har refundert klagers «pluss-pakke» kroner 798, men kan på grunnlag av
ovennevnte ikke imøtekomme hennes krav utover dette.

Det vises for øvrig til Norwegians brev.

Nemnda bemerker:

Norwegian hadde opprinnelig planlagt å benytte sitt nyinnkjøpte Dreamliner-fly på flygningen.
Grunnet forsinket levering av Dreamlineren mv., besluttet Norwegian at avgangen skulle
opereres av innleid fly fra selskapet Hi Fly. Flygningen ble gjennomført med en annen flytype
enn Dreamliner.

Nemnda behandlet i møte 27. januar 2014 flere klager over flygninger som var operert med
innleid fly fra Hi-Fly i stedet for Dreamliner som planlagt. Nemnda tok utgangspunkt i at selve
transporten, flygningen var A-B, normalt vil være det sentrale ved en flygning, og nemnda
antok at et stort flertall av passasjerene ikke har noe særlig forhold til hva slags flytype de skal
fly med. Nemnda pekte videre på at informasjonen om flytypen som benyttes på flygningen,
som oftest være fraværende eller være gitt en beskjeden plass i informasjonsbildet. Nemnda
var således av den oppfatning at flygning med en bestemt flytype som oftest ikke vil være en
del av det som er avtalt mellom passasjer og flyselskap.

Etter nemndas vurdering stilte dette seg annerledes for de annonserte avganger med
Dreamlineren. Nemnda viste til Norwegians massive markedsføringen av denne flytypen,
og at det i bestillingsdialogen var tatt inn mange opplysninger om den nye Dreamlineren.
Det fremgikk bl.a. at Dreamlineropplevelsen, personlig underholdningssystem mv. inngikk i
billettprisen. Nemnda var av den oppfatning at Norwegian i disse tilfellene, i motsetning til det
som er vanlig, hadde fremhevet at flygningen ville skje med Dreamlineren, samt reklamert så
uforbeholdent om dette flyets fortreffeligheter, at flygning med Dreamlineren måtte anses
som en del av avtalen mellom passasjerene og Norwegian. Nemnda pekte på at det gjennom
Norwegians informasjon og reklame var skapt så store forventninger om en ny flyopplevelse,
at det ikke lenger bare var transporten fra A-B som var det sentrale, men transporten fra A-B
med Dreamliner.

Når flygningen ble gjennomført med en annen flytype enn avtalt, ga det rett til et prisavslag.
Nemnda viser til begrunnelsen gitt i sak 494/13F som er vedlagt.

Nemnda legger på bakgrunn av de foreliggende opplysninger til grunn at bestillingsdialogen
mellom klager og Norwegian var den samme som det er redegjort for i ovennevnte vedtak.
Nemnda er av den oppfatning at det er et avvik fra det avtalte at klager ikke fikk fly med
Dreamlineren og anbefaler at klager gis et prisavslag på 10 % av billettprisen.

Nemnda bemerker avslutningsvis at forsinkelsen ikke gir rett til standarderstatning etter EU-
forordning 261/2004 da forsinkelsen var på under tre timer.

Vedtak:

Transportklagenemnda-fly anbefaler at Norwegian gir et prisavslag på 10 % av billettprisen.

Vedtaket var enstemmig.