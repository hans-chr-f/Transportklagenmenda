Vedtak i Transportklagenemnda - Fly

Sammendrag

Krav om delvis refusjon av flybilletten grunnet forsinkelse.

Dato
12.07.2016

Saksnummer
1002/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reist fra Oslo til Fort Lauderdale 29. juni 2015 kl. 16:25 med DY7031. Flyvningen
ble forsinket og ny avgang ble kl. 19:55.

Klager krever refundert $350 av flybilletten som kostet $702.

Norwegian har i det vesentlige anført:

Viser til at DY7031 ble forsinket med tre timer og tre minutter på grunn av tekniske problemer
med en motor.

Norwegian kan ikke imøtekomme klagers krav om delvis refusjon av den brukte billetten og
viser til EU-forordningen 261/2004. Forordningen gir ikke rett til refusjon av brukte billetter.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med tre timer og tre minutter som følge av teknisk feil.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Teknisk feil er ikke en ekstraordinær omstendighet i forordningens forstand. Teknisk feil fritar
således ikke fra plikten til å betale erstatning, jf. EU-domstolens avgjørelse av 17. september
2015, Corina van der Lans - KLM (C-257/14).

Forsinkelsen gir etter dette rett til en standarderstatning på 300 euro, jf. forordningen artikkel
7 nr. 1 bokstav c, jf. artikkel 7 nr. 2 bokstav c. (Standarderstatning på 600 euro som reduseres
med 50 % fordi forsinkelsen ble på mindre enn fire timer). Nemnda anbefaler at Norwegian
utbetaler standarderstatning.

Klager benyttet billetten. Det er da ikke grunnlag for delvis refusjon av denne.

Vedtak:

Transportklagenemnda-fly anbefaler at Norwegian utbetaler en standarderstatning på 300
euro.

Vedtaket var enstemmig.