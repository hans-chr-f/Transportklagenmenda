Vedtak i Transportklagenemnda - Fly

Sammendrag

Krav om erstatning for utgifter til forhåndsreservert hotell og
leiebil. Flyreisen kansellert som følge av pilotstreik sommeren 2022.

Dato
30.08.2023

Saksnummer
2022-02357

Tjenesteytere
SAS

Klager har i det vesentlige anført

Klager og hans medreisende hadde billetter med SAS og skulle reise fra Oslo til Malaga
den 1. juli og med retur den 11. juli 2022. De hadde forhåndsreservert og betalt for en
leilighet og leiebil på reisemålet. Utreisen ble kansellert på kort varsel den 30. juni som
følge av pilotstreiken hos SAS sommeren 2022. Det var derfor ingen mulighet til å booke
om billettene da det var midt i ferietiden. Klager fikk ikke avbestilt hotellet og leiebilen og
fremsatte derfor krav om erstatning for denne utgiften på totalt kr. 20073 til SAS

SAS har utbetalt standarderstatning på 400 euro per person, totalt kr 8294, i henhold til
EU-forordning 261/2004 for kansellert avgang.

Klager krever resterende beløp på kr 11779 erstattet.

Tjenesteyterne har i det vesentlige anført
EU-forordningen dekker retten til standardkompensasjon, og retten til å få dekket
utgifter som klager har hatt dersom han har hatt utgifter i ventetiden om et fly er
forsinket eller kansellert. Utgifter som passasjeren har betalt i forkant av reisen dekkes
ikke etter forordningen. Imidlertid avgrenser ikke forordningen retten til at passasjeren
kan få erstatning på annet grunnlag. Et slikt annet grunnlag kan være luftfartsloven §
10-20/Montrealkonvensjonen art. 19. Det alminnelige erstatningsrettslige prinsippet om
at tapet må være påregnelig og adekvat gjelder også for disse bestemmelsene.

Klager har kjøpt en flyreise, og har dermed inngått en avtale om transport. Det er følgelig
ikke synlig for flyselskapet at klager har valgt å booke en leilighet og en leiebil dit han
skal. Videre har klager valgt å forhåndsbetale for leilighet og leiebil. Dette er en risiko
som klager har tatt, og som han selv er nærmest å bære. Ved alle tilfeller er SAS av
den oppfatning at klager, ved å betale hele summen på forhånd, ikke har overholdt
tapsbegrensningsplikten.

SAS kan dermed ikke imøtekomme klagers krav om å dekke utgifter til forhåndsbetalt
leilighet og leiebil.

Nemnda bemerker

Kansellering gir passasjeren rett til standarderstatning med mindre flyselskapet
godtgjør at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf EU-forordning 261/2004 artiklene 5
og 7. Pilotstreiken i SAS er i henhold til nemndas tidligere praksis og EU-domstolens
behandling av pilotstreiken i SAS i 2019, ikke ansett å utgjøre en slik ekstraordinær
omstendighet. Dersom passasjeren får varsel om kansellering mer enn 14 dager før
avreise, bortfaller plikten til å ubetale standarderstatning. 

Klager har fremlagt to e-poster fra SAS datert 30. juni 2022. I den første e-posten kl.
15.33 står det at SK6351 Oslo – Malaga 1. juli har blitt kansellert og at det ikke er mulig
å omrute klager da det ikke er ledige seter på grunn av sommersesongen. I den neste
e-posten kl. 16.30 står det at booking NGIKHM har blitt kansellert og at det på grunn av
sommersesongen ikke er mulig å finne alternative ledige seter i samme tidsperiode som
klagers bestilling. Verken klager eller SAS har opplyst om også returreisen den 11. juli ble
kansellert. Slik nemnda forstår den siste e-posten kl. 16.30 så ble hele reisen, altså både
ut- og hjemreisen i klagers bookingreferanse NGIKHM kansellert. Klager fikk dermed
varsel om kanselleringen av hjemreisen den 11. juli mindre enn 14 dager før planlagt
returdato.

Klager og hans medreisende har fått utbetalt 400 euro per person for kanselleringen
av flyvningen fra Oslo til Malaga den 1. juli. Nemnda anbefaler at SAS utbetaler
standarderstatning også for den kansellerte returreisen 11. juli med 400 euro per
person.

Ved kansellering har passasjeren valget mellom omruting eller refusjon av flybillettene,
jf. EU-forordning 261/2004 artikkel 8. Flyselskapets plikt til å tilby omruting begrenser
seg ikke til flyvninger med eget flyselskap alene. Passasjeren må imidlertid gi flyselskapet
rimelig tid til å arrangere omrutingen. I dette tilfellet er det opplyst at omruting ikke var
mulig slik at klager og hans medreisende måtte avlyse reisen.

Klager har som følge av dette hatt et tap på totalt kr. 20073 for leilighet og leiebil som var
forhåndsbetalt og ikke refunderbart ved avbestilling. De har mottatt standarderstatning
på kr 8294 fra SAS og krever gjenstående beløp erstattet med kr. 11779. 

Hensikten bak standardkompensasjonen i EU-forordning 261/2004 er ikke å gi
en ren "tort og svie-erstatning", men å gi et standardisert beløp til passasjerer for
dekning av for eksempel ekstrautgifter til parkering, taxi, tapt arbeidsfortjeneste,
ubenyttet hotellovernatting og lignende. Passasjeren kan ha krav på erstatning på
annet rettsgrunnlag, for eksempel etter luftfartsloven, men det følger likevel av EU-
forordning 261/2004 artikkel 12 at erstatning på annet grunnlag skal samordnes med
standarderstatningen. 

Nemnda oppfatter dette som krav om erstatning basert på luftfartsloven § 10-20.

Nemndas flertall - lederen og bransjerepresentantene - mener i tråd med fast
nemndspraksis at utgifter til leilighet og leiebil som ikke kan benyttes på grunn av
forsinkelse eller kansellering i utgangspunktet ikke er en utgift som SAS er ansvarlig for,
fordi et slikt tap ikke er påregnelig for flyselskapet. 

Mindretallet – forbrukerrepresentantene – er av den oppfatning at denne typen tap er
å anse som et påregnelig tap som følge av kanselleringen. Mindretallet viser til at det
er svært vanlig at en passasjer har forhåndsbestilt bosted og leiebil på destinasjonen.
Ved kansellering av en flyreise vil det være en nærliggende konsekvens at passasjerer
helt eller delvis ikke vil kunne nyttiggjøre seg av slike forhåndsbestilte reservasjoner.
Kanselleringen skjedde dagen før avreise og det er da heller ikke uvanlig at det ikke
gis refusjon ved avbestilling så kort tid før bestilt ankomstdato. Mindretallet mener
følgelig at det foreligger en påregnelig og adekvat årsakssammenheng mellom
kanselleringen og klagers tap. Slike tap har også i tidligere nemndspraksis blitt ansett
for å være påregnelige skadefølger, se blant annet FLYKN-2021-648, FLYKN-2021-692
og FLYKN-2021-1464. Etter mindretallets syn er det grunnlag for å få dekket tapet etter
luftfartsloven § 10-20.

Nemnda konkluderte deretter i tråd med flertallets oppfatning.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler standarderstatning på 400 euro per
person, totalt 800 euro.