Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
02.10.2015

Saksnummer
1257/14F

Tjenesteyter
Widerøes Flyveselskap AS

Klager har i det vesentlige anført:

Klager skulle reise fra Oslo til Gøteborg den 13. november 2014 kl. 06:30 med WF324. 20
minutter før avgang ble flighten kansellert grunnet manglende crew. Klager ble booket om til
neste avgang kl. 08:30 og ankom bestemmelsesstedet 2 timer og 5 minutter forsinket.

Klager krever standarderstatning i henhold til EU-forordning 261/2004, 250 euro.

Widerøe har i det vesentlige anført:

WF324 ble kansellert som følge av uforutsett sykdom blant besetningen som skulle operere
flyet. Det vises til fremlagt dokumentasjon.

Hendelsen er ikke kompensasjonsberettiget da årsaken var ekstraordinære omstendigheter
utenfor Widerøes kontroll.

Ved kansellering kan passasjerene velge å avbryte reisen mot full refusjon, eller ombooking til
neste ledige avgang samt forpleining. Klager valgte sistnevnte.

Widerøe kan dessverre ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Sykdom blant mannskapet kan være en slik ekstraordinær omstendighet som medfører at
den reisende ikke har krav på erstatning. Sykdom hos personellet oppstår fra tid til annen.
Flyselskapet må være forberedt på dette, og må ha en beredskapsplan for håndtering
av påregnelig sykdom. Sykdom kan likevel oppstå så plutselig eller i et slikt omfang at
flyselskapet ikke har mulighet til å unngå innstilling av en eller flere avganger. Dette må
vurderes konkret.

Nemnda finner på bakgrunn av de foreliggende opplysninger godtgjort at innstillingen
skyldtes sykdom blant besetningen. Dette er å anse som en ekstraordinær omstendighet i
forordningens forstand.

Widerøe har fremlagt en oversikt over planlagt stand by personell ved OSL. Den viser at
det var planlagt med totalt seks standby den 13. november, hvorav tre av disse var på over
ti timers lengde. Nemnda er etter dette av den oppfatning at Widerøe har gjort det som
med rimelighet kan kreves for å unngå at mangel på mannskap skal føre til problemer med
flyavviklingen. Kanselleringen gir etter dette ikke rett til standarderstatning.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.