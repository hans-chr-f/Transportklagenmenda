Vedtak i Transportklagenemnda - Fly

Sammendrag

Krav om standarderstatning og refusjon av nye
flybilletter som følge av kansellering. Boeing 737 MAX.

Dato
11.06.2020

Saksnummer
2019-03366

Tjenesteytere
Norwegian Air Shuttle

Klager har i det vesentlige anført

5. juni 2019 skulle klager og en medpassasjer reise med DY641 fra Bergen til Oslo og
videre med D85523 fra Oslo til Barcelona. Planlagt ankomst i Barcelona var kl. 23.20
samme dag. Den 28. mai 2019 fikk imidlertid klager beskjed om at flyvningen D85523
var kansellert som følge av EASAs midlertidige flyforbud for flytypen Boeing 737 MAX.
Klager har anført at han og medpassasjeren ble tilbudt omruting fra Bergen via Oslo og
København, slik at de ville ankomme Barcelona 6. juni kl. 23.25, altså mer enn 24 timer
senere enn det som var opprinnelig planlagt.

Klager anfører at ettersom avreise- og ankomsttidene ikke var så ulike de opprinnelige
planlagte tidene, oppdaget de ikke hvor stor endringen var med det samme. Da de så
nærmere på endringene, så de at det var en ny ankomstdato, og at helgeturen ville bli
forkortet med et helt døgn. Medpassasjeren ringte da Norwegians kundeservice den 30.
mai for å avklare om det fantes andre alternativer. De fikk da ifølge klager beskjed om at
det eneste alternativet uten en mellomlanding på ett døgn ville være å reise fra Bergen
én dag tidligere eller én dag senere enn planlagt. Dette var ikke et alternativ som passet
klager og medpassasjeren. Etter samtalen bestilte de i god tro billetter med et flyselskap
som kunne tilby en reiserute som tilsvarte den opprinnelige planlagte reiseruten. Klager
ringte så Norwegian den 31. mai for å gi beskjed om at de hadde bestilt nye flybilletter.
Da fikk klager beskjed om at Norwegian likevel kunne tilby en reiserute samme dag som
planlagt. Det var da ikke mulig for dem å avbestille de nye flybillettene.

Klager anfører at de stolte på svaret de fikk 30. mai og bestilte billetter med et annet
flyselskap, fordi Norwegian sa at de ikke kunne tilby en reiserute med avreise og ankomst
samme dato som planlagt. Klager er av den oppfatning at Norwegian uansett burde
ha gitt beskjed om kanselleringen på et tidligere tidspunkt, da EASAs flyforbud for den
aktuelle flytypen ble iverksatt allerede 12. mars 2019.

Klager krever standarderstatning på 400 euro per person, totalt 800 euro, i henhold til
EU-forordning 261/2004, i tillegg til refusjon av 3266 kroner for de nye flybillettene som
følge av kanselleringen.

Tjenesteyterne har i det vesentlige anført
Flyvningen D85523 med avgang 5. juni 2019 ble dessverre kansellert som følge av at alle
fly av typen Boeing 737 MAX ble satt på bakken. Etter ulykken som inntraff i Etiopia, som
involverte en flymaskin av denne typen, utstedte EASA et direktiv som suspenderer all
bruk av MAX-fly i Europa. Dette påvirket Norwegians flyplaner og førte til endringer og
omrokeringer i forbindelse med alle flyvninger som skulle flys av MAX-fly. Norwegian har
16 fly av denne typen i flåten og utnytter tilgjengelig kapasitet maksimalt for å minimere
følgene av direktivet. Det har vært nødvendig å bruke noen flymaskiner i forbindelse
med flere flyvninger enn det som opprinnelig var planlagt, for å minimere antallet
forsinkelser og kanselleringer. Noen kanselleringer har imidlertid vært uunngåelige.

Klager ble informert om kanselleringen på e-post den 24. mai 2019 og ble automatisk
flyttet til en flyvning via København påfølgende dag, med ankomst i Barcelona 6.
juni 2019 kl. 23.25. Klager ringte så til Norwegians kundeservice for å endre billetten
til en flyvning med avgang 5. juni 2019. Klager ringte først til kundeservice 31. mai
2019, fem dager etter at de ble informert om endringen av flyvningene. Norwegians
kundeservicemedarbeider tilbød da klager nye flyvninger samme dag, den 5. juni 2019.
Det vises i den forbindelse til fremlagt dokumentasjon.

Hadde klager takket ja til omrutingen, ville klager og medpassasjeren hatt avreise fra
Bergen lufthavn mindre enn én time før planlagt avreisetid, og de ville ha ankommet
Barcelona kun fem minutter etter opprinnelig planlagt ankomsttid. Da klager ble tilbudt
ombookingen, informerte han om at han allerede hadde kjøpt billett med Air France.
Han oppga at han ville sjekke hvorvidt det var mulig å få billetten refundert, og gjorde da
ikke endringen med Norwegian. Den 1. juni 2019 mottok Norwegian så en forespørsel
om refusjon av billettene, og selskapet har refundert disse.

Jamfør EU-forordningen 261/2004 artikkel 5 nummer 1 har ikke passasjeren rett på
standarderstatning dersom vedkommende blir informert om kanselleringen mindre
enn syv dager innen avreise, men blir tilbudt ombooking til en flyvning som har avreise
ikke mer enn én time før planlagt avreise, og med ankomst ikke mer enn to timer etter
opprinnelig planlagt ankomsttid. Da Norwegian tilbød klager dette, kan ikke klagers krav
om standarderstatning imøtekommes i dette tilfellet.

Videre krever klager refusjon av alternativ transport mellom Bergen og Barcelona,
pålydende 3266 kroner.

Ved kanselleringer og forsinkelser på over fem timer er flyselskapet forpliktet til å tilby
omruting eller refusjon av billetten. I dette tilfellet ble klager og medpassasjeren tilbudt
en ny flyvning samme dag. Klager valgte å kjøpe nye billetter med Air France på eget
initiativ. Norwegian anser kjøp av alternative billetter med Air France som et unødvendig
kjøp, da flyselskapet hadde muligheten til å booke passasjerene om til en annen avgang
med eget selskap innen rimelig tid. Klager bør derfor ta den økonomiske byrden for
anskaffelsen av nye flybilletter selv. Norwegian har allerede refundert de ubenyttede
billettene som ble kjøpt hos Norwegian.

Norwegian viser til tolkningsretningslinjene til EU-forordningen 261/2004, spesielt
artikkel 4 (b): b angående retten til refusjon eller ombooking ved kansellering: «However,
where an air carrier can demonstrate that when the passenger has accepted to give his
or her personal contact details, it has contacted a passenger and sought to provide the
assistance required by Article 8, but the passenger has nonetheless made his or her own
assistance or re-routing arrangements, then the air carrier may conclude that it is not
responsible for any additional costs the passenger has incurred and may decide not to
reimburse them.»

Når passasjeren blir informert om kansellering av flyreisen, og blir korrekt informert om
tilgjengelige valg, skal valget som tilbys passasjerene i henhold til artikkel 8 (1) gjøres én
gang. I slike tilfeller, så snart passasjeren har valgt ett av de tre alternativene i henhold
til artikkel 8 (1) a, b, eller c, har flyselskapet ingen forpliktelser knyttet til de to andre
alternativene. Da klager i dette tilfellet ble tilbudt ombooking, men valgte å arrangere
alternativ transport selv, og har fått refundert ubrukte billetter fra Norwegian, kan ikke
klagers krav om refusjon av alternativ transport imøtekommes.

Nemnda bemerker

Klagers flyvning ble kansellert mindre enn to uker før avgang.

Opprinnelig ble han tilbudt omruting dagen etterpå, og flyselskapet ville da måtte betale
erstatning til klager, jf. reglene i EU-forordning 261/2004 artikkel 5 bokstav c i). Etter at
klager kontaktet kundeservice, fikk imidlertid klager tilbud om omruting som tilfredsstilte
fristene etter forordningen artikkel 5 bokstav c ii). Klager hadde på dette tidspunktet
allerede kjøpt flybilletter med et annet selskap.

Nemnda bemerker at EASA publiserte et sikkerhetsdirektiv som ble effektuert 12.
mars 2019 som et forebyggende sikkerhetstiltak etter at det hadde vært flere alvorlige
flyulykker med Boeings fly av typen 737-8 MAX. Den 10. mars 2019 var et fly av denne
typen involvert i en flyulykke med Ethiopian Airways, og samme flytype var også
involvert i en ulykke 29. oktober 2018 i Indonesia. Norwegian innførte 12. mars 2019
midlertidig stans i all trafikk med Boeing 737 MAX etter anbefaling fra europeiske
luftfartsmyndigheter.

Nemnda mener at kanselleringen var en direkte følge av disse sikkerhetstiltakene.
Ruteprogrammet måtte omorganiseres med tilgjengelige flymaskiner for å kunne frakte
så mange passasjerer som mulig, for å unngå store forsinkelser og kanselleringer.

Nemnda mener at det foreligger ekstraordinære omstendigheter i henhold til
forordningen.

På den annen side er det en grense for hvor lenge flyselskapene kan påberope seg
suspensjonen av Boeing 737 Max-maskinene som årsak til forsinkelse, samtidig som det
fremdeles selges billetter til flyreisene. Spørsmålet er om alle rimelige tiltak var truffet for
å unngå kanselleringen.

Nemnda er under en viss tvil kommet til at alle rimelige tiltak var truffet i dette tilfellet.
I dette tilfellet er det derfor ikke grunnlag for standarderstatning. Nemnda bemerker at
kravene til dokumentasjon for hvilke rimelige tiltak som er truffet, bør økes jo lenger tid
som går.

Klager har også fremsatt krav om refusjon av utgifter til nye flybilletter.

Nemnda mener på denne bakgrunn under tvil at klager ikke har krav på
standarderstatning.

Nemnda mener at det opprinnelige omrutingstilbudet som ble gitt ikke var «snarest
mulig», og at klager har krav på å få dekket sine utgifter i denne forbindelse.

Nemnda mener imidlertid at Norwegian må erstatte klagers utgifter til nye flybilletter,
som klager hadde kjøpt før det nye tilbudet om omruting ble gitt. Billettene som allerede
er refundert, kommer til fradrag.

Vedtak

Transportklagenemnda - fly anbefaler at Norwegian erstatter klagers mellomlegg til nye
flybilletter.