Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.06.2020

Saksnummer
2019-04530

Tjenesteytere
Wizz Air

Klager har i det vesentlige anført

Klager med reisefølge (til sammen to personer) skulle fly fra Sandefjord Torp til Riga den
26. juli 2019 med Wizz Air sin flyvning W62580. Flyet hadde planlagt avgangstid fra Torp
kl. 14:35.  Flyet ble imidlertid forsinket, slik at klager ankom Riga med en forsinkelse som
oversteg tre timer.

Klager sin representant anfører at flydata, værrapporter og flyplassinformasjon ikke viser
noen form for ekstraordinære omstendigheter. 

Det er basert på ovenstående fremsatt krav om standarderstatning på 250 euro per
person, til sammen 500 euro i henhold til EU-forordning 261/2004.

Tjenesteyterne har i det vesentlige anført
Wizz Air har undersøkt W6-2580 Torp-Riga den 26. juli 2019, og avgjørelsen er at
forsinkelsen ikke berettiger til standarderstatning i henhold til EU-forordning 261/2004. 

Flyvningen ble forsinket grunnet værforholdene i Storbritannia, som medførte Air
Traffic Control restriksjoner. Dette hadde betydning for tilgjengeligheten av slots, samt
flybesetningens arbeidstid. 

Værforholdene i Luton reduserte avgangs-raten på flyplassen og medførte forsinkelse
på mange flyvninger den 25. og 26. juli 2019. Ca. 25 flymaskiner ble berørt. Været og Air
Traffic Control-restriksjonene fortsatte den 26. juli, noe som hadde stor innvirkning på
flyoperasjonen.  Wizz Air sine flyvninger opererer med et rotasjonsprinsipp. Dette betyr
at dersom en flyvning blir forsinket, kansellert eller omdirigert, vil det få innvirkning på
påfølgende flyvninger, avhengig av tilgjengelighet på flymaskiner.  Flymaskin HA-LYM ble
påvirket av værforholdene og slot-restriksjonene. Besetningen gikk med dette ut på lovlig
arbeidstid. 

Wizz Air skal ikke pålegges å betale standarderstatning dersom årsaken til forsinkelsen
eller kanselleringen er ekstraordinære omstendigheter jf. EU-forordning 261/2004
artikkel 5. punkt 3. Wizz Air er derfor ikke ansvarlige i dette tilfellet, da forsinkelsen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet.

Wizz Air ønsker også å informere at det i henhold til deres prosedyrer blir delt ut hefter
med informasjon om rettigheter dersom det oppstår uregelmessigheter.

Wizz Air er villige til å dekke eventuelle kostnader passasjeren har hatt i ventetiden (mat/
forfriskninger, to telefonsamtaler/e-poster).

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til kompensasjon. Dette gjelder imidlertid ikke dersom flyselskapet kan godtgjøre at
forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle.

Nemnda finner at Wizz Air i denne saken har godtgjort at forsinkelsen ikke kunne vært
unngått selv om alle rimelige tiltak var truffet. Flyselskapet har dokumentert kraftig
tordenvær i Storbritannia den 25. og 26. juli, som forsinket totalt ca. 25 flymaskiner.
Maskinen som skulle benyttes til klagers flyvning fra Torp til Riga den 26. juli ble sittende
værfast i Luton. Været medførte engelske Air Traffic Control-restriksjoner, som innebar at
besetningen gikk ut på arbeidstid. Wizz Air har dokumentert at en rekke av deres fly ble
forsinket av værforholdene, herunder maskinen til klagers flyvning fra Torp til Riga.

Nemnda har behandlet sak nr. 3598, 4514 og 4530 for 2019 samlet, siden sakene gjelder
samme forsinkelse. Nemnda kan etter dette ikke anbefale at klager gis medhold i sitt
krav om standarderstatning i henhold til EU-forordning 261/2004.

Vedtak

Transportklagenemnda-fly anbefaler ikke at klager gis medhold.