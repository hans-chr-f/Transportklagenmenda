Vedtak i Transportklagenemnda
- Kollektivreiser

Sammendrag

For sen aktivering av billett

Dato
03.04.2019

Saksnummer
2019-00943

Tjenesteytere
Ruter

Klager har i det vesentlige anført

Klager reiste med bussen da han ble ilagt gebyr grunnet sen aktivering av billett. 

Klager viser til at han spurte kontrolløren om hvilket av de to reisekortene han skulle
bruke og ga ham først kortet som viste seg å være datterens.  Klager stemplet da sitt eget
reisekort, men det var for sent og klager ble ilagt gebyr.

Klager ber Ruter frafalle gebyret.

Tjenesteyterne har i det vesentlige anført
Klager ble ilagt gebyr på bussen 18. januar 2019 fordi han ikke hadde aktivert sin billett. 

Man er selv ansvarlig for å sørge for å aktivere billetten. I denne saken ble det
først fremvist en utgått barnebillett, deretter ble det aktivert en enkeltbillett mens
kontrollen pågikk, og det er for sent. Billetten må aktiveres som det første man gjør ved
ombordstigning. Det er ikke adgang til å sette seg ned eller gjøre andre ting før man
velger å aktivere. 

Ruter kan på bakgrunn av dette ikke se noen grunn til å endre standpunkt i saken.

Nemnda bemerker

Klager ble under kontroll på bussen 18. januar 2019 ilagt gebyr som følge av for sen
aktivering av billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager har vist til at han ba kontrolløren sjekke hvilken av de to billettene han skulle
aktivere, da han hadde et for voksen og et for datteren. 

Nemnda bemerker at billetter må aktiveres umiddelbart etter at man er kommet på
bussen. . 

Vilkårene for å ilegge gebyr var til stede. 

For øvrig bemerkes at reisende som disponerer flere reisekort selv har ansvar for å
merke dem slik at de holdes fra hverandre. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.