Vedtak i Transportklagenemnda - Fly

Sammendrag

Billetter med feil navn. Krav om erstatning for utgifter til nye billetter.

Dato
22.02.2012

Saksnummer
354/11F

Tjenesteyter
Travellink / SAS

Billetter med feil navn. Krav om erstatning for utgifter til nye billetter.

Klager har i det vesentlige anført:

I februar 2011 bestilte klager en reise for tre personer til Miami for den 13. april 2011.

I mars oppdaget klager at to av navnene var skrevet feil. Klager kontaktet SAS og Travellink for
å få rettet opp feilen, men fikk beskjed om han måtte kjøpe nye billetter.

Klager bestilte to nye billetter. Han kontaktet deretter sitt forsikringsselskap, men heller ikke
de kunne erstatte de to tapte billettene.

Klager krever erstattet kroner 17 149.

SAS har i det vesentlige anført:

Klager bestilte reise til Miami hos reisebyrået Travellink. Billetten var med SAS, Lufthansa,
United Airlines og Continental Airlines. Travellink utstedte billettene på United Airlines
dokument.

SAS kan ikke holdes ansvarlig på feil på billetter som ikke er bestilt hos SAS, og som ikke er
utstedt på SAS dokument.

Klager må kontakte Travellink for refusjon av eventuelle refunderbare skatter.

Travellink har i det vesentlige anført:

Klager hadde selv skrevet feil navn på billettene. Han kontaktet Travellink 8. mars da han
oppdaget at to av navnene var skrevet feil. Travellink kontaktet flyselskapet for å sjekke om
navnene kunne endres, men fikk avslag. Travellink anbefalte klager å kjøpe nye billetter for å
unngå problemer ved innsjekk.

Det er dessverre ingen refusjon på billettene, men klager har fått tilbakebetalt flyskatt på til
sammen kroner 4 492 for begge billettene.

Nemnda bemerker:

Klager har i dette tilfellet kjøpet en sammenhengende billett bestående av flere flygninger.
Billetten er utstedt på flyselskapet United Airlines dokument da dette selskap skulle fly den
oversjøiske flygningen. Dette innebærer at det er United Airlines sine vilkår som gjelder for
billetten. I henhold til United Airlines vilkår er det ikke anledning til å endre navn på billetten.
Travellink, som selger av billetten, er bundet av flyselskapets regler, og hadde således ikke
anledning til å endre navnet på billetten.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines