Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
27.04.2012

Saksnummer
290/11F

Tjenesteyter
Widerøe's Flyveselskap AS

Krav om standarderstatning grunnet kansellering.

Klager har i det vesentlige anført:

Klager skulle reise fra Kristiansand til Bergen med WF582 dem 25. mars 2011. På avreisedagen
fikk klager beskjed om at avgangen var kansellert. Klager måtte vente 5-6 timer før hun kunne
reise på neste avgang.

Klager krever standarderstatning i henhold til EU forordningen EUR 250.

Widerøe har i det vesentlige anført:

WF582 ble kansellert som følge av teknisk svikt. Det vises til teknisk logg.

Hendelsen var ekstraordinær og utenfor flyselskapets kontroll. Ved kanselleringer kan
passasjerene velge enten full refusjon eller ombooking til neste ledige avgang. Klager valgte
her sistnevnte.

Widerøe kan på grunnlag av dette dessverre ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillings skyldtes feil ved en elektronisk komponent i flyets motor.

Saken er forelagt Luftfartstilsynet for teknisk vurdering, og nemnda legger på bakgrunn
av de foreliggende opplysninger til grunn at feilen oppstod uten forvarsel til tross for at
rutinemessig vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir da ikke rett til standarderstatning
etter EU forordningen.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Rolf Forsdahl, Reiselivsdirektør Virke