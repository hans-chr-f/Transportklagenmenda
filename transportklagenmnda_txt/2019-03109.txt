Vedtak i Transportklagenemnda - Fly

Sammendrag

Krav om erstatning av deler av barnevogn. Skaden ble først oppdaget i ettertid.

Dato
05.05.2020

Saksnummer
2019-03109

Tjenesteytere
Norwegian Air Shuttle

Klager har i det vesentlige anført

16. juli 2019 reiste klager med DY9311 fra Burgas til Stavanger med to spedbarn. Klager
hadde med seg en barnevogn, som var sjekket inn. Klager anfører at hun pakket inn
vognen i PramPack som anbefalt av flyselskapet. Klager opplyser om at hun først
oppdaget skaden på vognen to dager senere, etter at de hadde kommet hjem og
pakket ut vognen. Klager opplyser om at vognen er skjev og at sittedelen ikke fester seg
ordentlig på den ene siden av vognen.

Klager anfører at grunnen til at de ikke åpnet vognen før etter at de var kommet hjem,
var at det var kaos på flyplassen og hun hadde en utålmodig baby på armen.

Klager krever erstatning av understell og sportsdel på til sammen 7295 kroner.

Tjenesteyterne har i det vesentlige anført
Norwegian mottok et krav om erstatning av ødelagt barnevogn 18. juli 2019. Norwegian
svarte klager 27. juli 2019 og nektet å imøtekomme kravet, da det ikke ble meldt ifra om
skaden ved ankomst på flyplassen.

I henhold til internasjonale regler i forbindelse med lufttransport skal alle
skader umiddelbart rapporteres til flyselskapet. Norwegian har representanter i
ankomstområdet på alle flyplassene.

Det henvises til artikkel 31 om reklamasjonsfrist i Montreal-konvensjonen:

«1. Blir innskrevet reisegods eller annet gods utlevert uten at den rettmessige
mottakeren klager, antas godset, om ikke annet blir godtgjort, å være utlevert i god
forfatning og i samsvar med befordringsdokumentet eller med opplysningene registrert
med annet middel nevnt i artikkel 3 nr. 2 og i artikkel 4 nr. 2.

2. Er godset skadet, må den rettmessige mottakeren sende klage til fraktføreren
umiddelbart etter at skaden er oppdaget, og senest innen sju dager for innskrevet
reisegods og fjorten dager for annet gods, regnet fra mottakelse. Ved forsinkelse må
klagen sendes senest innen tjueen dager regnet fra den dag reisegodset eller annet gods
ble stilt til rådighet for mottakeren.

3. Enhver klage må være skriftlig og levert eller oversendt innen fristens utløp.

4. Hvis ingen klage foreligger innen de ovennevnte frister, kan det ikke reises
erstatningskrav mot fraktføreren, med mindre han har handlet svikaktig.»

Det er mulig å melde ifra om skade innen syv dager, men dersom skaden ikke
rapporteres på flyplassen, er det passasjeren som må bevise at det er flyselskapet som
har voldt skaden.

Klagers krav kan som følge av dette ikke imøtekommes i det aktuelle tilfellet.

Nemnda bemerker

Norwegian er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

I dette tilfellet ble ikke skaden påpekt på flyplassen ved utlevering av vognen. Klage
ble fremsatt innen syv dager etter hjemkomst, altså innen den fristen som fremgår av
luftfartsloven § 10-26. I og med at klager forlot flyplassen uten å klage, er det da klager
som må sannsynliggjøre at skaden skjedde under flyreisen.

Nemnda viser til at vognen ble fraktet i en såkalt «PramPack» slik flyselskapene
anbefaler, og klager oppdaget derfor ikke skaden før etter at de var kommet hjem.
Norwegian har bekreftet at klage ble mottatt to dager etter flyreisen.

Nemnda klarer ikke ut fra de fremlagte bilder å se at vognen er skadet. Kombinert
med at skadene ikke ble fremvist på flyplassen, kan nemnda ikke se at klager i dette
tilfellet har sannsynliggjort at vognen ble skadet på flyreisen. Etter en samlet vurdering
anbefales det derfor ikke at klager gis medhold.

Vedtak

Transportklagenemnda – fly anbefaler ikke at klager gis medhold.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.