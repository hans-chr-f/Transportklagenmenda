Vedtak i Transportklagenemnda - Fly

Sammendrag

Krav om refusjon av utgifter til nye billetter ved kansellering. Boeing 737 MAX.

Dato
26.11.2019

Saksnummer
2019-01364

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning D81641 fra Oslo lufthavn (OSL) til Edinburgh
(ED) 13. mars 2019 kl. 13.55. Kvelden før avreise fikk klager beskjed om at flyvningen var
kansellert. Han forsøkte å nå Norwegian på telefon, men kom ikke gjennom. Han klarte
til slutt å finne nye flybilletter med et annet selskap, og kjøpte disse. Passasjerene hadde
bestilt hotellovernatting og billetter til festival, og måtte derfor komme seg frem. Han ble
ikke tilbudt omruting av Norwegian. 

På bakgrunn av dette har klager fremsatt krav om refusjon av kostnader til nye billetter
til kroner 4 796 pr. person, totalt 19 184 for fire passasjerer.

Tjenesteyterne har i det vesentlige anført
Norwegians flyvning D81641 fra Oslo til Edinburgh 13. mars 219 ble kansellert.
Passasjerene ble varslet om kanselleringen ett døgn før avreise. I denne tekstmeldingen
ble de også gitt anledning til å velge mellom kostnadsfri omruting eller refusjon av
billettene.

På tidspunktet for kanselleringen kunne ingen av Norwegians fly av typen 737-8
MAX benyttes på ruter i Europa. Selskapets tilgjengelige flymaskiner måtte derfor
omdisponeres slik at selskapet hadde mulighet til å frakte så mange av sine passasjerer
som mulig og for å unngå store forsinkelser og kanselleringen. 

Den 10. mars 2019 var et fly av denne typen involvert i en flyulykke med Ethiopian
Airways. Samme flytype var også involvert i en ulykke 29. oktober 2018 i Indonesia.
Som et forebyggende tiltak publiserte European Aviation Authorities (EASA) et såkalt
"airworthiness directive" som ble effektuert 12. mars 2019 kl. 19.00 (UTC). Direktivet
suspenderte all operasjonell drift av Boeings fly av typen 737-8 MAX og 737-9 MAX i
Europa. I tillegg har EASA publisert et sikkerhetsdirektiv effektuert på samme tidspunkt,
hvor det beskrives at all kommersiell drift via lufthavn i en tredjestat stanses, både i og
utenfor EU for de nevnte flytypene.

Den 12. mars 2019 innførte Norwegian midlertidig stans i all trafikk med Boeing
737 MAX etter anbefaling fra europeiske luftfartsmyndigheter. Da de relevante
luftfartsmyndighetene besluttet en midlertidig suspensjon av operasjoner med Boeing
737 MAX, ville ikke Norwegian operere ruter med denne flytypen inntil videre. Norwegian
har og har hatt tett dialog med luftfartsmyndighetene og Boeing, og følger deres
instruksjoner og anbefalinger. Som tiltak for å unngå kanselleringer har selskapet lagt
om programmet slik at de berørte avgangene blir operert av andre flytyper. Norwegian
har tilbudt omruting til berørte passasjerer, og har slått sammen avganger for å unngå
ulemper for passasjerene.

Norwegian har ingen kontroll over tillatelser eller restriksjoner i luftrommet, og kan
ikke være ansvarlig når det bestemmes at en flytype ikke kan operere i bestemte
luftrom. En rekke tiltak, som de ovennevnte, er iverksatt for å unngå kanselleringer og
forsinkelser. At enkelte avganger må kanselleres er en naturlig følge av at selskapet har
færre flymaskiner som skal operere det samme ruteprogrammet. Dette var tilfellet for
D81641 denne dagen. 

Selskapet er av den oppfatning at det ovennevnte utgjør en ekstraordinær omstendighet
i EU-forordningens forstand, og har på denne bakgrunn avvist klagers krav og ethvert
krav om standardkompensasjon.

Nemnda bemerker

Norwegians flyvning D81641 fra Oslo til Edinburgh 13. mars 219 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Nemnda legger til grunn at kanselleringen skyldtes omdisponering av Norwegians
tilgjengelige flymaskiner i kjølvannet av at fly av typen Boeing 737 MAX ble suspendert
av europeiske luftfartsmyndigheter med virkning fra og med 12. mars 2019. Flyene ble
suspendert som følge av to fatale flyulykker i oktober 2018 og mars 2019, og er ved
tidspunktet for denne avgjørelsen, 18. oktober 2019, fremdeles ikke satt tilbake i drift. 

Nemnda mener at det foreligger klar årsakssammenheng mellom suspensjonen av
Boeing 737 MAX-maskinene og kanselleringen av klagers flyvning. Kanselleringen
skyldtes altså sikkerhetsmangler ved flyene. Dette må anses som en ekstraordinær
omstendighet i forordningens forstand. Klager har derfor ikke krav på
standarderstatning etter forordningen, noe han for øvrig heller ikke har krevd.

Norwegian har uansett årsak til kanselleringen et selvstendig ansvar for å omrute
passasjerene snarest mulig, jf. EU- forordningen artikkel 8. 

Passasjerene fikk tilsendt informasjon om omruting fra flyselskapet. Det fremgår ikke
hvorvidt klager har forsøkt omruting med Norwegian via tilsendt link om omruting.
Nemnda kan derfor ikke se at klager har rett til refusjon av nye billetter.

Vedtak

Transportklagenemnda - fly anbefaler ikke at klager gis medhold.