Vedtak i Pakkereisenemnda

Sammendrag

Krav om refusjon av depositumet da bestiller var under 18 år da reisen ble bestilt.

Dato
19.06.2023

Saksnummer
2023-01157

Tjenesteytere
Ving Norge AS

Klager har i det vesentlige anført

Klagen gjelder en pakkereise for fire personer til Kypros i perioden 26.06.2023 -
10.07.2023. Totalpris 54 296 kroner.

Klager bestilte pakkereisen med Ving da han var 17 år, men hans far mener han ikke
hadde lov til å bestille denne reisen selv om han ville ha fylt 18 år på avreisetidspunktet.
Klagers far og klager ønsker å avbestille reisen kostnadsfritt.

Klagers krav: Refusjon av innbetalt beløp på 9 396 kroner.

Det vises for øvrig til korrespondanse fra klager.

Tjenesteyterne har i det vesentlige anført
Reisen ble bestilt på Vings hjemmeside via en lenke hos Coop Norge. Ving har et
samarbeid med Coop Norge og ved å booke via Coop får kunden ytterligere rabatt. For å
booke via Coop Norge må det benyttes et medlemskap hos Coop. Den som bestiller må
selv gå via Coop sin hjemmeside og eget medlemsnummer. Man får da opp Vings logo og
inngang til Vings hjemmeside ved å trykke på medlemsfordelene. Dersom man fortsetter
bestillingen på Vings hjemmeside, legges rabatten fra Coop til på slutten av bestillingen.

Reisen hadde åpent kjøp til 17.02.2023. Depositum for alle ble innbetalt 17.02.2023.
Reisen ble avbestilt 28.03.2023. Ving har anført at deres vanlige avbestillingsregler
gjelder og depositum refunderes ikke, jf. Vings reisevilkår. Reisens depositum for fire
personer ble betalt med Mastercard.

Ving anfører at ved bestilling av reise hos Ving er det ikke mulig å bestille en reise
dersom en ikke er fylt 18 år ved avreise via deres hjemmeside. Systemet styres etter
avreisetidspunkt og fødselsdato. Klager og medreisende i denne bestillingen ville alle
vært 18 år ved avreise.

Ving har anført at det ikke er ulovlig å bestille en reise eller reise på tur, selv ikke for 17-
åringer. Det som er avgjørende er at man må ha fullmakt fra foreldrene dersom man
er under 18 år når man reiser på tur. Ving viser til informasjonen på deres nettsider
hvor følgende fremgår: Fullmaktsskjema for reisende under 18 år (dette gjelder dersom
personer er under 18 år ved avreise). Reisende under 18 år må ha skriftlig tillatelse fra
foreldre/foresatte. 

Uavhengig av alder kan man bestille en vare/reise etc. på nett. En bedrift kan ikke se
alder på den som gjennomfører bestillingen. Det Ving kan gjøre er å påse at alle under 18
år må dokumentere at de får reise på tur. I klagers tilfelle er alder på alle reisende 18 år
på avreisedato, og det er derfor ikke behov for fullmakt.

Ving opprettholder sitt svar til klager i saken og vil ikke imøtekomme klagers krav om
refusjon av avbestillingsgebyret for de fire reisende.

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise for fire personer til Kypros i perioden 26.06.2023 -
10.07.2023. Totalpris 54 296 kroner.

Klager bestilte pakkereisen med Ving da han var 17 år, men hans far mener han ikke
hadde lov til å bestille denne reisen selv om han ville ha fylt 18 år på avreisetidspunktet.
Klagers far og klager ønsker å avbestille reisen kostnadsfritt.

Klagers krav: Refusjon av innbetalt beløp på 9 396 kroner.

Reisen hadde åpent kjøp frem til 17.02.2023. Depositum for alle ble innbetalt 17.02.2023.
Reisen ble avbestilt 28.03.2023. Ving har anført at deres vanlige avbestillingsregler
gjelder og depositum refunderes ikke, jf. Vings reisevilkår. Reisens depositum for fire
personer ble betalt med Mastercard.

Etter vergemålsloven § 9 kan ikke en mindreårig råde over sine midler eller binde seg ved
rettslige handlinger med mindre noe annet er bestemt. Etter nemndas vurdering er det
hans alder på avtaleinngåelsestidspunktet som er avgjørende dvs. da reisen ble bestilt og
betalt. Det er irrelevant hvilken alder han har når selve reisen skal gjennomføres. 

I utgangspunktet er en avtale inngått av en mindreårig ugyldig. Det følger av
vergemålsloven § 14 "Har en mindreårig disponert med penger som han eller hun
har i sin besittelse, kan motparten gjøre avtalen gjeldende mot den mindreårige selv
om den mindreårige manglet rett til å råde over pengene. Dette gjelder likevel ikke
dersom motparten visste at den mindreårige manglet rett til å råde over pengene, eller
motparten ikke var så aktsom som han eller hun burde være etter forholdene." Etter
nemndas vurdering visste tjenesteyter at klager var 17 år på gjerningstidspunktet all den
tid reisen ble bestilt med hans fødselsnummer. Da er avtalen ugyldig og Ving anbefales å
refundere depositumsbeløpet. Pakkereisenemnda anbefaler at klager gis medhold.

Vedtak

Pakkereisenemnda anbefaler at klager gis medhold.