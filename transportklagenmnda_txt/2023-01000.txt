Vedtak i Transportklagenemnda
- Kollektivreiser

Sammendrag

Krav om frafall av ilagt gebyr.

Dato
22.06.2023

Saksnummer
2023-01000

Tjenesteytere
Ruter

Klager har i det vesentlige anført

Klager ble ilagt gebyr den 26. januar 2023.

Klager anfører at hun skulle reise fra Haslevangen ca. kl. 17.45, og hun måtte være på
Grønland kl. 18.15. Klager anfører at hun ikke var kjent med dette området, og derfor
var hun sammen med en annen person som var godt kjent i området og skulle til Oslo S.
Klager anfører at han kan brukes som vitne i saken.

Klager anfører at før de ankom busstoppet, var det allerede kontroll der. Klager
anfører at bussen ikke hadde kommet ennå. Klager anfører at bussen plutselig kom
mens kontrollørene fortsatt var på busstoppet. Klager anfører at hun var midt i
billettkjøpsprosessen og at hun samtidig sa til den unge billettkontrolløren at hun skulle
rekke et viktig møte, så hun holdt på med å kjøpe billetten og prøvde å rekke bussen.
Klager anfører at kontrolløren sa at hun kunne ta neste buss.

Klager anfører at alle gikk inn på bussen, også kontrollørene, og hun holdt seg ute siden
kjøpsprosessen ikke var fullført. Klager anfører at bussen lukket døren. Klager anfører
at hun akkurat da ble ferdig med å kjøpe billetten, og betalingen ble godkjent. Klager
anfører at da hun så dette, banket hun forsiktig på døren og ga et høflig signal med
hånden i speilet med det samme.

Klager anfører at bussjåføren åpnet døren, og hun gikk inn bakdøren der det sto en
kontrollør. Klager anfører at hun viste kontrolløren billetten, men han nektet å se på
og kontrollere billetten. Klager anfører at hun da gikk foran i bussen og satte seg ned
der. Klager anfører at kontrolløren kom etter ca. ett minutt og spurte henne om billett.
Klager anfører at hun da viste ham billetten. Klager anfører at han spurte henne om
legitimasjon, og hun spurte om hvorfor. Klager anfører at hun hadde gyldig billett da hun
gikk inn.

Klager anfører at pengene ikke betyr noe, men at den måten hun ble behandlet på ikke
er akseptabel. Klager anfører at hun derfor ikke ville gi ham legitimasjonen sin.
Klager anfører at han truet med å ringe politiet. Klager anfører at hun stilte seg positiv
til dette, og at hun selv også ringte politiet flere ganger og forklarte situasjonen. Klager
anfører at politiet også snakket med kontrolløren på telefon og ba ham om å la henne gå,
men han hørte ikke på dette.

Klager anfører at kontrolløren bør gis opplæring for å håndtere slike situasjoner på en
bedre måte.

Klager anfører at hun ikke vil betale dette gebyret som hun ikke fortjener, og at hun
heller burde få erstatning for alt hun måtte gå igjennom som følge av den feilaktige
behandlingen hun fikk.

Det vises til klagers øvrige anførsler i fremlagt dokumentasjon.

Klager krever frafall av ilagt gebyr.

Tjenesteyterne har i det vesentlige anført
Klager ble stoppet i kontroll på busslinje 60 den 26. januar 2023.

Gebyr ble ilagt da klager ikke hadde gyldig billett ved påstigning.

Klager skriver selv at billettkjøp ikke var gjort før klager skulle gå om bord. Ruter mener
at det ikke foreligger tvil om at dette gebyret er korrekt ilagt. Klager holdt også igjen
bussen fysisk ved å sperre dørene for å gjøre ferdig billettkjøp, noe som forsinket andre
reisende.

Ruter forholder seg her til kontrollørenes detaljerte merknadsfelt, samt at klager selv
skriver at billett ikke var kjøpt før ombordstigning.

Ruter ser ingen grunn til at det skal gis frafall av dette gebyret.

Nemnda bemerker

Klager ble ilagt gebyr den 26. januar 2023.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager har blant annet anført at hun ikke hadde billett før bussen lukket dørene første
gang, men at hun fikk bussjåføren til å åpne dørene igjen slik at hun kunne gå om bord
så snart billettkjøpet var gjennomført. Klager har anført at hun hadde gyldig billett da
hun gikk om bord på bussen.

Ruter har vist til kontrollørens merknader på gebyrrapporten, der det blant annet er
oppgitt at kontrolløren så at klagers billettkjøp ikke var fullført ved ombordstigning.
Videre at klager holdt igjen døra mens hun kjøpte billett.

Nemnda finner at saken reiser bevisspørsmål som gjør at vedtak ikke kan fattes på
forsvarlig vis uten at partene avgir muntlig forklaring, jf. transportklagenemndforskriften
§ 6 c, og at saken bør avvises. Det vises til det er uklart for nemnda hva som faktisk har
skjedd, akkurat når klager kjøpte billett, og hvordan billettkjøpet skjedde, herunder
om klager holdt igjen bussen for å få kjøpt billett. Den skriftlige behandlingen er ikke
tilstrekkelig til å opplyse faktum.

Vedtak

Saken avvises.