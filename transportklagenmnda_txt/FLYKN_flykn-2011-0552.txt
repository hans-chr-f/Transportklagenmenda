Vedtak i Transportklagenemnda - Fly

Sammendrag

Krav om erstatning av ødelagt bagasje.

Dato
03.05.2012

Saksnummer
552/11F

Tjenesteyter
Air Baltic

Krav om erstatning av ødelagt bagasje.

Klager har i det vesentlige anført:

Klager reiste 3. august 2011 fra Beograd til Oslo via Riga. Ved ankomst oppdaget klager at
kofferten var ødelagt. Klager mottok i all hast en skaderapport på Gardermoen som sa at
kofferten kunne repareres. I etterkant har klager funnet ut at kofferten var så ødelagt at den
måtte kastes.

Det eneste klager fikk tilbud om var gavekort på 45 euro til bruk hos Air Baltic. Klager
kontaktet en skomaker etter at kofferten var kastet, og viste et bilde av skaden. Klager fikk
beskjed om at det ville ha koste mer enn 45 euro å reparere kofferten.

Klager mener Air Baltic ikke kan fraskrive seg ansvar på denne måten, og krever erstattet sin
koffert til en verdi av 200 euro.

Air Baltic har i det vesentlige anført:

Air Baltic beklager at klagers koffert ble skadet under reise med flyselskapet.

I henhold til skaderapporten kan kofferten repareres. Air Baltic ønsker derfor å gi klager
erstatning på 40 euro for reparasjon av skaden. Dersom reparasjonen kostet mer enn 40
euro, må klager sende inn kvittering fra verkstedet som reparerte skaden.

Klager kan eventuelt motta en reisegavevoucher på 45 euro. Air Baltic kan dessverre ikke
imøtekomme klagers krav utover dette uten gyldig dokumentasjon fra verksted.

Nemnda bemerker:

I henhold til luftfartsloven § 10-18 er Air Baltic ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Air Baltic har erkjent ansvar, men bestrider omfanget av skaden. Selskapet har tilbudt en
erstatning på 40 euro.

Nemnda finner det på bakgrunn av de foreliggende opplysninger vanskelig å stilling til
omfanget av skaden. Skaden er mangelfullt dokumentert, og klager har kastet kofferten. Det
fremgår av klagen at klager har forevist bilder av kofferten til en skomaker. Kofferten er ikke
forevist. Den er kastet.

Nemnda er av den oppfatning at klager selv må bære ansvaret for den usikkerhet som er
oppstått vedrørende skadens omfang. Klager ødela beviset ved å kaste kofferten.

Nemnda finner etter en samlet vurdering av de foreliggende opplysninger ikke å kunne
anbefale erstatning ut over 40 euro. Dersom erstatningen ikke er utbetalt, anbefaler nemnda
at den utbetales.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines