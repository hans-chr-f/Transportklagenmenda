Vedtak i Pakkereisenemnda

Sammendrag

Krav om full erstatning for reise og ekstrautgifter på grunn
av hotellstandard og mangelfull rengjøring, uspesifisert reise.

Dato
02.10.2015

Saksnummer
315/14P

Tjenesteyter
Apollo Reiser AS

Saken gjelder:

Krav om full erstatning for reise og ekstrautgifter på grunn av hotellstandard og mangelfull
rengjøring, uspesifisert reise.

Klager har i det vesentlige anført:

Klager og hennes venn reiste på en to ukers uspesifisert reise til Mallorca. De hadde bestilt
uspesifisert bosted, romtype dobbeltrom, ingen ekstra alternativer.

Hotellet de kom til var lugubert og rommet skittent. Verandadøren kunne ikke låses skikkelig,
så bagasje/verdisaker på rommet var ikke trygt verken på dagen eller natten. Dusjen var
full av urin og hår. I tillegg var avløpet i dusjen tett, så da vannet ble skrudd på ble det
oversvømmelse på badet og vannet rant ut i oppholdsrommet og videre ut i gangen.
Kleshengerne var nedstøvete, det var døde insekter inni rammene på bildene og størknet skitt
på veggene. En slags feltsenger som så ut som om de var fra 2. verdenskrig.

Klager sendte umiddelbart en e-post til Apollo med beskjed om at her kunne de ikke bo. Etter
mye frem og tilbake fikk de beskjed om å vente til neste dag den 10. august for å møte guiden
på hotellet. Guiden ble med opp på rommet og var enig i at rommet var uholdbart. Klager
presiserte at de var villig til å betale ekstra for å bli oppgradert til en bedre standard.

Den 11.08.14 fikk klager tilbud om å bytte hotell mot et mellomlegg. De så på beskrivelsen
av det nye hotellet på Internet, men det virket som om Hotel Sultan var i like dårlig stand
som Hotel Estrella som de bodde på. Dessuten måtte de betale ekstra for å leie bordvifte
og kjøleskap. Klager informerte Apollo om at de syntes dette var en dårlig kompensasjon
å måtte betale et mellomlegg for så å bli flyttet til enda et «bakterie hotell» med like dårlig
standard. Fra Apollos representant fikk de en frekk kommentar om at de selv kunne skaffe seg
hotellrom.

Klager flyttet på egen hånd og betalte kr 17.000 direkte til det nye hotellet.

Fra Apollo har de fått en kompensasjon på kr 1000 for manglende rengjøring.

Apollo har i det vesentlige anført:

Klager har rett i at rommet ikke var rengjort ved ankomst. Dette ble fulgt opp av hotellet den
10. august, dagen etter ankomst. Samme dag kunne klager også få byttet sengen til en mer
ordentlig seng, men dette ønsket ikke klager da han krevde å få flytte. Klager fikk tilbud om å
bytte rom, men de ønsket å flytte til et annet hotell.

Reiselederen undersøkte muligheten for flytting, og opplyste samtidig at det kunne ta noe tid
grunnet høysesong. Hun tok kontakt igjen etter noen dager med informasjon om nytt hotell
og kostnaden for hotellbytte; 165 euro per person. Hotel Sultan som de kunne flytte til holdt
2 stjerner, mens Hotel Estrella holdt 1 stjerne, altså en bedre standard. Videre lå Hotel Sultan
nærmere Alcudia og det var mulig å leie kjøleskap og vifte.

Klager aksepterte ikke dette tilbudet. Han hadde reist uspesifisert og aldri blitt behandlet slik
på en uspesifisert reise. Reiselederen fikk beskjed om at de ikke ønsket noe mer kontakt med
Apollos personale. Dette var den 11. august og den siste samtalen med Apollos guider.

Av Apollos vilkår for uspesifiserte reiser informeres det om at de reisende må regne med å
bli innkvartert på reisemålets enkleste bosted. Det benyttes bosteder som ikke er en del av
Apollos ordinære program og privat bosted kan også forekomme. Dersom de reisende ønsker
å bytte bosted, betales prisdifferansen mellom den uspesifiserte reisen og det nye bostedet.
Dersom man stiller krav til komfort, fasiliteter og bostedets beliggenhet, anbefaler Apollo at
man bestiller en reise med spesifisert innkvartering.

Apollo har refundert kr 1000 for manglende rengjøring ved ankomst.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Pakkereisenemnda legger til grunn at rommet som klagerne fikk på reisemålet ikke var
rengjort ved ankomst. De klaget over dette til Apollo, og rengjøring ble, så vidt nemnda kan
forstå, utført dagen etter ankomst. Dagen deretter, 11. august, fikk de tilbud om å flyttet til et
annet rom i samme hotell, alternativt til et noe bedre to-stjernes hotell. Så vidt nemnda kan
forstå, så klagerne ikke på noe annet rom på det første hotellet, og var heller ikke villige til å se
på det alternativet som, mot vederlag, ble tilbudt. De fant i stedet selv et hotell, og ble påført
betydelige utgifter i den forbindelse.

Pakkereisenemnda legger til grunn at reisen led av en mangel fordi det rommet de fikk på
hotellet ikke var rengjort. Uspesifiserte reiser vil ofte inkludere svært enkle bosteder, men
rommene skal være rengjort. Arrangøren er enig i det og har gitt et prisavslag på kr 1.000 i
den forbindelse.

Nemnda kan ikke se at klagerne har krav på ytterligere kompensasjon. Det gjelder spesielle
regler for uspesifiserte reiser. Disse reglene er en del av avtalen mellom partene. Det fremgår
av disse at uspesifiserte reiser ikke er et tilbud om en rabattert pakkereise, men et tilbud
til den som ikke stiller krav til bostedet. Det fremgår videre at man ikke har krav på å bytte
bosted. Ønsker man å gjøre det, og det finnes plass, må man betale differansen mellom den
uspesifiserte reisen og det nye bostedet

Så vidt nemnda kan se, har arrangøren forholdt seg i samsvar med regelverket. Det fremgår
at klagerne ikke var villige til å se på et annet rom på det opprinnelige hotellet, og heller ikke
var villige til å se på et tilbudt to-stjerners hotell hvor de måtte betale et mellomlegg. Uten
at hotellet og rommet ble besiktiget, er det ikke mulig å vite f.eks. hva slags renhold dette
hotellet hadde.

Vedtak:

Pakkereisenemnda kan ikke anbefale at klagerne gis prisavslag ut over kr 1000 som er tilbudt
av arrangøren.

Vedtaket er enstemmig.