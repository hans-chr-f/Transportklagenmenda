Vedtak i Pakkereisenemnda

Sammendrag

Reise til Tyrkia, Side, hotell Sun Family Aydinbey Kings's Palace, 29. juni - 14. juli 2010.
Krav om prisavslag grunnet manglende engelsktalende ansatte på hotellet m.v.

Dato
..

Saksnummer
173/10

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 3+1

Reisens pris: kr.47 910

Saken gjelder:

Reise til Tyrkia, Side, hotell Sun Family Aydinbey Kings's Palace, 29. juni - 14. juli 2010. Krav om
prisavslag grunnet manglende engelsktalende ansatte på hotellet m.v.

Klagerne har i det vesentlige anført:

Det viste seg ved ankomst at nesten ingen av personalet på hotellet snakket/forstod engelsk. I
resepsjonen var det som regel noen som forstod litt engelsk, men det var bare en kald skulder
å få når klagerne hadde noen spørsmål om all inclusive opplegget. Mens hele personalet
snakket flytende tysk. Klagerne fant ikke ut hvor Vings perm for utflukter, hjemreise og slikt
var før etter ca 8 dager.

Klagerne kontaktet Ving den 3. juli og ba om et annet hotell.

Ving sa at klagerne måtte betale over kr 1.000 i avbestillingsgebyr + for nytt hotell. Vingverten
informerte senere om at Sunwing resort var fullt, og hvis klagerne fremdeles ønsket å bytte
hotell, måtte Ving kontaktes.

All barneunderholdning på hotellet var på tysk både dagtid og kveldstid.

Det burde det vært informert om på Vings nettside.

Klagerne klagde også over airconditionen på det ene rommet.

Denne skrudde seg av etter ca to timer. Klagerne prøvde å klage til resepsjonen, men
ingenting skjedde.

Klagerne ønsker en kompensasjon. Det vises for øvrig til klagernes brev.

Ving har i det vesentlige anført:

Aydinbey King's Palace er et stort internasjonalt hotell med internasjonal atmosfære.
Personalet på hotellet snakker både engelsk og tysk. Siden hotellet har mange tyske
gjester, vil det nok snakkes mer tysk. I følge Vings kontor på reisemålet, snakker noen av
resepsjonspersonalet flytende engelsk, mens andre mindre.

Aktivitetene på hotellet foregår vanligvis på engelsk, slik det vises til i hotellinformasjonen.
Ving vil formoder at sammensetningen av gjester ved arrangementer avgjør hvilket språk som
benyttes mest.

Dersom man ikke kan se seg tilfreds og man ønsker å bytte hotell, vil Vings personale se på
denne muligheten. Prislisten legges til grunn ved bytte av hotell, og som oftest tilkommer et
avbestillingsbegyr til det hotellet man flytter fra.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf alminnelige vilkår for pakkereiser pkt 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlige ulemper for de reisende, jf pakkereiseloven § 6-2.

Turarrangør har etter pakkereiseloven en rett til å avhjelpe mangler.

Denne rett forutsetter at turarrangør gjøres kjent med problemene på reisemålet. Dersom
turarrangør ikke har gitt anvisning på noe annet, vil det etter nemndas vurdering være naturlig
først å ta mindre / enkle problemstillinger og mangler direkte opp med hotellet. Fører ikke det
frem, må turarrangør kontaktes snarest.

Dersom manglene ikke tas opp på reisemålet på en måte som gir turarrangør mulighet til å
avhjelpe manglene, vil man ikke nå frem med krav om prisavslag i ettertid.

Det står påstand mot påstand om hvor godt hotellets ansatte snakker engelsk.

Det er vanskelig for nemnda å ha noen mening om dette, men nemnda finner ikke grunn til å
tvile på klagernes inntrykk at det meste gikk på tyrkisk og tysk, og at de med få unntak fant det
vanskelig å kommunisere på engelsk.

Det synes ikke bestridt at underholdningen var på tysk.

Det siste er et avvik fra katalogens opplysninger om engelsk underholdning.

Informasjonen om engelsk underholdning gir etter nemndas vurdering også inntrykk av at
man kan kommunisere på engelsk med mange av de ansatte.

Nemnda finner ikke grunn til å tvile på at klagerne hadde problemer med airconditionen på
ett av rommene. Klagerne tok mangelen opp med hotellet.

Klagerne tok ikke manglene opp med Ving etter at hotellet ikke kom frem til en
tilfredsstillende løsning. Ving fikk følgelig ikke anledning til å avhjelpe mangelen. Mangelen gir
da ikke rett til prisavslag.

Nemnda ser ikke grunn til å tvile på klagernes opplevelse av ikke å bli tatt på alvor og å bli
nedprioritert i forhold til tyske gjester. Nemnda er imidlertid likevel av den oppfatning at
klagerne i det vesentlige har fått innkvartering som avtalt, og at det ikke er grunnlag for å
anbefale prisavslag.

Vedtak:

Reklamasjonsnemnda for pakkereiser finner ikke å kunne anbefale at klagerne gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Anne-Haugen-Flermoe, Forbrukerrådet

Helga Hermansen, Star Tour AS

Vigdis Fiske, Amisol AS