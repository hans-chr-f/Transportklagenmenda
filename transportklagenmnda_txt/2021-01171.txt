Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.12.2021

Saksnummer
2021-01171

Tjenesteytere
Norwegian Air Shuttle

Klager har i det vesentlige anført

Klager skulle reise fra Andenes til Oslo med DY393 den 22. juli 2021 kl 10.35 med
ankomst kl 12.15. Flyvningen ble mer enn tre timer forsinket, og klager krever
standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Norwegian har ikke avgitt uttalelse til nemnda. Til klager har flyselskapet i det vesentlige
anført:  

DY393 ble forsinket med tre timer og 17 minutter som følge av inspeksjon av
flymaskinen etter mulig teknisk feil. Det ble ikke funnet noen teknisk feil under
inspeksjonen, og flymaskinen ble igjen satt i drift.

Norwegian mener van der Lans-dommen ikke er anvendelig i dette tilfellet, da det ikke
ble avdekket teknisk feil.  

Norwegian kan ikke imøtekomme klagers krav da årsaken til forsinkelsen var
ekstraordinære omstendigheter utenfor Norwegians kontroll.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10)

Norwegian har ikke avgitt uttalelse til nemnda. Til klager har flyselskapet forklart
at forsinkelsen skyldtes mulig teknisk feil. Norwegian har overfor klager anført at
van der Lans-dommen ikke er anvendelig i dette tilfellet, da det ikke ble avdekket
teknisk feil. Nemnda vil bemerke at undersøkelser for å avdekke mulige tekniske
problemer også som hovedregel må anses for å være innenfor selskapets sedvanlige
virksomhetsutøvelse og innenfor deres kontroll. Nemnda mener at flyselskapet ikke har
godtgjort at forsinkelsen ikke kunne vært unngått selv om alle rimelige tiltak var truffet. 

Forsinkelsen gir etter dette rett til standarderstatning.

Vedtak

Transportklagenemnda anbefaler at Norwegian utbetaler standarderstatning med 250
euro.