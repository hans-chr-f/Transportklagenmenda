Vedtak i Pakkereisenemnda

Sammendrag

Saken gjelder standard på leilighet etter overbooking, Mexico.

Dato
06.02.2013

Saksnummer
82/12

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 2

Reisens pris: kr 25.705,-

Saken gjelder:

Saken gjelder standard på leilighet etter overbooking, Mexico.

Klager anfører at da hun og datteren, som er funksjonshemmet, ankom hotellet, var
det overbooket. De fikk da rom på et annet hotell de tre første dagene og ble lovet « a
very nice room» når de kom tilbake til det hotellet de hadde bestilt på.

Klager forsto dette slik at de da ville få et langt bedre rom enn det som opprinnelig var
bestilt, som kompensasjon for overbookingen. I stedet fikk de det rom som var bestilt. Dette
mener hun var i strid med den avtale som ble inngått ved ankomsten da det viste seg å være
overbooking. I tillegg var det rommet de fikk illeluktende og plassert like over disco-lokalet og
ut mot hovedinngangen med mye trafikk.

Hun fikk beskjed om at det ikke var mulig å få annet rom da hun klaget på lukten og derfor
tok hun ikke opp støyplagen med Star Tours guide, men antok at hotellet viderebragte hennes
klage over støyen.

Star Tour har beklaget at det opprinnelige hotell var overbooket ved ankomst og har
tilbudt kr.2000,- i kompensasjon for dette. I tillegg fikk klager som kompensasjon på
stedet all inklusive på begge hoteller og tilgang gratis til SPA. All inklusive omfatter
frokost, lunsj- og middagsbuffet og lokal drikke. Den leilighet de fikk, var ellers i
henhold til bestillingen og etter hotellets oppfatning en oppgradering fordi den hadde
stor ballkong og tilgang til sol.

Nemnda bemerker:

En pakkereise er etter § 6-1 i pakkereiseloven mangelfull hvis den avviker fra det som er avtalt
eller forutsatt i avtalen. Mangler kan gi grunnlag for prisavslag dersom de ikke avhjelpes innen
rimelig tid. For at turoperatør skal kunne få avhjulpet mangelen, er det nødvendig at den
reisende gir beskjed om de mangler som påstås å foreligge.

Når hotellet i dette tilfelle var overbooket slik at klager måtte bo på et annet hotell i tre dager,
er dette en mangel i lovens forstand som gir rett til prisavslag.

Reklamasjonsnemnda finner at Star Tours tilbud om kr.2.000,- for dette er et rimelig og
passende prisavslag.

Det fremgår av billetten at det var bestilt en 2-roms leilighet med ballkong, markterrasse eller
markballkong. Slik leilighet fikk klager. At hun ventet seg en langt bedre leilighet fordi hun ble
lovet « a very nice room» er kanskje forståelig, men Reklamasjonsnemnda finner ikke å kunne
legge til grunn at dette var en avtale eller et løfte om oppgradering fra opprinnelig avtale. Når
det gjelder klagepunktene om røyklukt eller annen lukt på rommet og støy fra diskotek og
trafikk, kan ikke Reklamasjonsnemnda se at det er sannsynliggjort at dette var av en slik art at
det utgjør en mangel i lovens forstand.

Vedtak:

Reklamasjonsnemnda for pakkereiser kan ikke anbefale at det gis et prisavslag ut over de
kr.2.000,- som er tilbudt av Star Tour.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske, Amisol AS

Solveig Kohagen, Ving Norge AS