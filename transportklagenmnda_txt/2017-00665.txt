Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.11.2017

Saksnummer
2017-00665

Tjenesteytere
SAS

Klager har i det vesentlige anført

Klageren skulle reise fra Oslo til Kristiansand den 8. mars 2017 kl 19.40. Flyet måtte
returnere til Oslo grunnet restriksjoner på Kristiansand lufthavn. Ny avgang ble kl 23.00. 

Klageren krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK223 måtte returnere til Oslo lufthavn Gardermoen på grunn av  problemer med
landingsutstyret på bakken på Kristiansand lufthavn Kjevik. Det vises til fremlagt
dokumentasjon. Landingsrestriksjonene ble fattet av ATC (Air Traffic Control) og var
dermed utenfor SAS' kontroll. 

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll.

Nemnda bemerker

Forsinkelse som medfører at en passasjer kommer mer enn 3 timer forsinket frem til det
endelige bestemmelsesstedet, gir passasjeren rett til standarderstatning med mindre
flyselskapet godtgjør at forsinkelsen skyldtes ekstraordinære omstendigheter som ikke
kunne vært unngått selv om alle rimelige tiltak var truffet, jf EU-forordning 261/2004
artikkel 6, jf artikkel 7, jf artikkel 5 nr 3 og EU-domstolens avgjørelser i Sturgeon med flere
mot Condor (C-402/07) og Nelson med flere mot Lufthansa (C-581/10 og C-629/10).

Klageren kom mer enn 3 timer forsinket frem til sitt endelige bestemmelsessted
Kristiansand. 

Slik nemnda ser det har flyselskapet SAS godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet:

SAS har fremlagt dokumentasjon som viser at klagerens flygning til Kristiansand ble
forsinket fordi flyet måtte returnere til Oslo på grunn av restriksjoner fra Air Traffic
Control (ATC). Landingsutstyret som trengtes på bakken, virket ikke. Dette er et forhold
utenfor flyselskapets kontroll. Forsinkelsen gir da ikke rett til erstatning.

Slik nemnda ser det kunne heller ikke forsinkelsen vært unngått: 

SAS har i dette tilfellet opplyst at de gjorde flymaskinen klar for avgang så snart de fikk
beskjed om at landingsutstyret i Kristiansand virket som det skulle.

Vedtak

Transportklagenemnda - fly anbefaler ikke at klageren gis medhold.