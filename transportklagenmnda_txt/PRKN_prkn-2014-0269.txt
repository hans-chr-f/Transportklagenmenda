Vedtak i Pakkereisenemnda

Sammendrag

Krav om prisavslag på kr 4.000 pr. person for diverse mangler ved
gjennomføringen av fotturen i Dolomittene. I tillegg kreves oppreisning for

brudd på taushetsplikten under klagebehandlingen med kr 4.000 pr. person.

Dato
28.08.2015

Saksnummer
269/14P

Tjenesteyter
Merlot Reiser AS

Saken gjelder:

Krav om prisavslag på kr 4.000 pr. person for diverse mangler ved gjennomføringen av
fotturen i Dolomittene. I tillegg kreves oppreisning for brudd på taushetsplikten under
klagebehandlingen med kr 4.000 pr. person.

Klager har i det vesentlige anført:

Klagerne deltok på en fottur i Dolomittene arrangert av Merlot Reiser. Det var 16 deltagere på
turen og i tillegg en reiseleder og en fjellfører. Klagerne opplevde reiselederens kvalifikasjoner
som mangelfulle, blant annet ved at hun ikke var inkluderende og heller ikke bidro til å løse
praktiske oppgaver som å holde gruppen samlet på fjellturer og å tolke. På grunn av en del
dårlig vær ble deler av dagsprogrammet endret/avlyst. Reiselederen bidro ikke til at det ble
arrangert tilfredsstillende alternativer disse dagene. Dette burde det vært tatt høyde for og
diskutert eventuelle forandringer med deltakere. Det var kun én vandring i Dolomittene og
dette samsvarer dårlig med navnet på turen.

Gruppen gikk ikke samlet på turene og en av deltagerne gikk feil som følge av dette.

I tillegg ble en av deltagerne forlatt av reiselederen på vei mot en topp til tross for at
vedkommende var svimmel og pustet tungt. Frokostene ved hotellene var ok, men det
tok ofte lang tid før det ble fylt opp med mer mat når det var tomt. Lunsjene var fryktelig
ensidige med nøyaktig samme mat hver dag. På det ene hotellet, der de bodde i fire dager, ble
klagerne plassert på et eget bord og ikke sammen med resten av gruppen. Det vises til klagers
detaljerte klage med beskrivelse av turen dag for dag.

På bakgrunn av dette mener klagerne at turen ikke svarte til det produktet Merlot Reiser har
solgt, og at manglene derfor berettiger til et prisavslag på kr 4.000 pr. person. Merlot Reiser
har på ingen måte behandlet klagen seriøst, og har heller ikke vernet om taushetsplikten ved
å konferere med en av de andre deltagerne om klagernes påstander. Som oppreisning for
brudd på taushetsplikten krever klagerne ytterligere kr 4.000 pr. person. Samlet krav utgjør kr
8.000 pr. person.

Merlot Reiser har i det vesentlige anført:

Merlot Reiser har beklaget at klagernes opplevelse av turen ikke svarte til deres forventninger.
Når man klager på kvaliteten på en reiseleders arbeid så mener Merlot Reiser at det ikke er
irrelevant hva de andre på turen mener. Klagebehandlingen og deres svar til klagerne baserer
seg på samtale med reiselederen, samtale med en annen av deltagerne og de skriftlige
tilbakemeldingene de har fått av de andre deltagerne.

De andre deltagerne var svært fornøyde med turen og reiselederen. Det som var negativt var
været og klagerne som skapte negativ stemning med ulike kritiske bemerkninger underveis.

Klagernes påstander gjelder mange små detaljer som ofte går på mellommenneskelige
forhold. Det er sikkert mange ting som reiselederen kunne gjort bedre, men derfra til
erstatningspliktige mangler er det et langt steg. Merlot Reiser mener klagerne har fått en tur
i henhold til programmet og viser til at turen omfatter både Dolomittene og Alpene. Det er
fjellføreren som har ansvar for sikkerhet og som tar avgjørelser med hensyn til endringer etc.
som følge av været.

Reiselederen mener selv hun forsøkte å få en konstruktiv dialog med klagerne, men
innrømmer at det var en vanskelig oppgave.

Når det gjelder klagernes påstander om at en av deltagerne nesten gikk seg vill på dag 2 og
at en av deltagerne noen dager senere slet seg opp bakken alene, så gjaldt dette ingen av
klagerne, men øvrige deltagere som var fornøyd med turen.

Merlot Reiser finner ikke grunnlag for prisavslag eller oppreisning i denne saken.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Turarrangøren har etter pakkereiseloven en rett til å avhjelpe mangler. Denne rett forutsetter
at turarrangøren gjøres kjent med problemene på reisemålet.

Dersom manglene ikke tas opp på reisemålet på en måte som gir turarrangøren mulighet til å
avhjelpe manglene, vil man ikke nå frem med krav om prisavslag i ettertid.

Nemnda har gjennomgått sakens dokumenter. Det som i det alt vesentlige utkrystalliserer
seg som hovedpunktene, er at en dagstur i Dolomittene ble avlyst, at det var noe lengre
transportetapper enn klagerne hadde sett for seg og at klagerne etter egen oppfatning ble
behandlet annerledes enn de øvrige deltakerne, ved at de ble plassert ved et eget bord mens
de andre satt ved langbord. I tillegg har det tilkommet et krav om erstatning i forbindelse med
brudd på taushetsplikten.

Bruddet på taushetsplikten har, slik nemnda forstår det, skjedd ved at arrangøren har
innhentet opplysninger om turen fra en annen deltaker, som på forhånd hadde meldt fra om
at hun gjerne ville avgi uttalelse hvis klagerne klaget på turen.

Når det gjelder den avlyste dagsetappen, finner nemnda ikke grunn til å betvile at dette
ble gjort av værhensyn. Det er videre redegjort for at fjellguiden er innleid på spesielle
dager, og at det ikke kan byttes rundt på dagene fordi guiden også har andre oppdrag.
Nemnda legger dette til grunn. Opplevelsestap på grunn av dårlig vær gir ikke krav på
erstatning. Det er for øvrig tatt værforbehold i arrangørens reisevilkår. Nemnda legger
videre til grunn at endret reiserute på grunn av veiarbeid ikke er noe som kan føre til
erstatningsansvar. Nemnda legger til grunn, som opplyst av arrangøren, at det kan være et
stykke mellom omkjøringsalternativer, og at det av den grunn kan ta lengre tid enn planlagt å
nå utgangspunktet for turen.

Episoder under fjellturene som ikke gjelder klagerne spesielt, kan ikke føre til
erstatningsansvar for arrangøren.

Klagerne mener seg forskjellsbehandlet, og guiden har erkjent at hun fant det vanskelig å
kommunisere med klagerne. Nemnda har forståelse for at det å bli plassert ved et bord for
seg selv verken var hyggelig eller inkluderende. Hva som var årsaken til dette er det imidlertid
vanskelig å ha noen begrunnet oppfatning om. Nemnda påpeker at guiden har en viktig
rolle som kontaktskaper, og at det er uheldig hvis klagerne ble oversett eller ikke inkludert i
gruppen. Det er irrelevant om guiden «blir rost opp i skyene» av noen deltakere hvis andre
føler seg oversett.

Alle gruppedeltakerne har på sin side en sterk oppfordring til å opptre på en slik måte at
gruppen som helhet fungerer. Alle deltakere har det samme krav på å ha en hyggelig tur.
Nemnda kan imidlertid ikke se at det foreligger noe som kan gi grunnlag for erstatning.

Det er også krevd erstatning for brudd på taushetsplikten. Nemnda er enig med klagerne i
at arrangøren har behandlet klagen på en uheldig måte. Det måtte ha vært mulig å innhente
opplysninger om turen ved å be om at deltakerne fylte ut et anonymt spørreskjema.

For øvrig kan en deltakers opplevelse av turen ikke være særlig opplysende, spesielt
når arrangøren omtaler vedkommende som en «en kunde av oss». Eventuelt brudd på
taushetsplikten er imidlertid en sak for det ordinære rettsapparatet, og kan ikke føre til
erstatning etter pakkereiselovens bestemmelser.

Nemnda kan etter dette ikke se at vilkårene for prisavslag eller erstatning foreligger i denne
saken.

Vedtak:

Reklamasjonsnemnda for pakkereiser kan ikke anbefale at det blir gitt prisavslag/erstatning i
dette tilfellet.

Vedtaket er enstemmig.