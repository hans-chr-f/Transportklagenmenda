Vedtak i Transportklagenemnda - Fly

Sammendrag

Krav om standarderstatning og dekning av økonomisk tap grunnet
nektet ombordstigning. Spørsmål om graviditet og reisekrav.

Dato
08.10.2024

Saksnummer
2024-00229

Tjenesteytere
Iberia Airlines
Ticket

Klager har i det vesentlige anført

Klager (to passasjerer) hadde bestilt flyreise t/r Oslo-Madrid-Marrakech via Ticket.no:

IB3497 (operert av Iberia Airlines) - Oslo-Madrid - kl. 15:00-kl. 18:50 - 22. desember 2023
IB3620 (operert av Iberia Airlines) - Madrid-Marrakech - kl. 10:05-kl. 12:05 - 23. desember
2023

IB3623 (operert av Iberia Airlines) - Marrakech-Madrid - kl. 18:40-kl. 20:40 - 5. januar 2024
IB3496 (operert av Iberia Airlines) - Madrid-Oslo - kl. 08:35-kl. 12:20 - 6. januar 2024

Med henvisning til tidligere kontakt med Iberia Airlines' personell på Oslo Gardermoen
i forbindelse med klagers rutefly IB3497 fra Oslo til Madrid med Iberia Airlines den
23. desember 2023, vil klager redegjøre for dokumentasjon på at de ble nektet
ombordstigning til flyet basert på graviditeten til den ene passasjeren i uke 32 og at det
ikke var tatt med legeerklæring som kunne godkjenne flyvningen.

Før bestilling hadde de sjekket Iberia Airlines sine retningslinjer og betingelser for
å fly som gravid og mottatt bekreftelse på at det ikke var krav om legeerklæring før
uke 36 (uke 32 i tilfeller ved flere graviditeter uten komplikasjoner). Før uke 36 er det
kun referert til at "the IATA Medical Manual recommends you to talk to your doctor
after 28 weeks." og at "your doctor will always indicate whether or not you should
fly." Vedkommende har hatt en ukomplisert graviditet og dette var også bekreftet av
jordmor ved time senest mandag 18. desember at det var helt trygt for henne å fly.
Klager ble derfor veldig overrasket da hun ble nektet adgang til flyet med henvisning
til det i henhold til Iberias egne retningslinjer som angitt på nettsiden (som uthevet
ovenfor og som vedlagt) at legeerklæring var påkrevd etter uke 28. Dette til tross for
at klager påpekte flere ganger at et slikt krav ikke fremgår av deres standardvilkår eller
retningslinjer, da en "anbefaling" ikke kan tolkes som et "krav".

Med henvisning til alminnelige norske kontraktsrettslige prinsipper vil det ikke være
mulig for et flyselskap å innføre vilkår etter inngåelsen av avtalen, som i dette tilfellet
vil være ved bestilling av billetter. Nektelsen av å gå ombord i flyet vil dermed utgjøre
en mangel, da det ikke er en del av det som er "avtalt" mellom partene. På bakgrunn
av dette vil klager kreve erstatning for kostnader som ble pådratt som følge av å måtte
bestille nye billetter, i tillegg til tap av hotellovernatting i Madrid og kostnader til å måtte
bestille hotellovernatting på Gardermoen:

Nye flybilletter Oslo-Marrakech: 11 419 NOK
Tap av hotell i Madrid: 1 276 NOK
Hotell på Gardermoen: 949 NOK

Totalt: 13 644 NOK

Klager bestilte billettene gjennom reisebyrået Ticket den 6. oktober 2023. Ticket.no
er imidlertid kun en formidler som ikke bærer noen risiko eller ansvar for eventuelle
mangler med billettene levert av et flyselskap. Dette følger direkte av deres vilkår og
betingelser (T&Cs) og avtalen mellom Iberia Airlines og Ticket.no for markedsføring av
flybilletter og at alle krav må rettes direkte til flyselskapet. Klager viser her til Tickets T&Cs
11.0.1 og 11.0.2 hvor det følger at "The agreement for the flight is signed between you as
the customer and the airline. We act only as an intermediary and are therefore not part
of the agreement" and that " the airline is responsible for the correct execution of the
transport. Any deficiencies and/or complaints about the transport or baggage handling
must be addressed directly to the airline."

Klager har kommentert tilsvarene til Iberia Airlines og Ticket.no:

Klager ser behovet for å kommentere påstanden at det følger av nettsiden deres at "If
you are more than 28 weeks pregnant: you must present a certificate from your doctor at
the boarding gate." For enkelhets skyld har klager inkludert utdraget fra nettsiden deres
som Iberia Airlines selv bygger denne forståelsen på.

Som understreket i klagen er det ingenting i informasjonen som er inkludert på Iberias
nettside som etablerer et krav om å fremlegge legeerklæring før uke 36.

For det første refererer nettsiden kun til IATA Medical Manual som "recommends that
you talk to your doctor after week 28 (who) would indicate whether or not you should
fly". En "recommendation" er noe helt annet enn et "requirement", og uansett oppfylte
passasjeren ethvert hypotetisk krav ved å konsultere legen hennes som godkjente
henne for flyvning. Dette ble også kommunisert til Iberia-personellet ved innsjekking på
Gardermoen.

For det andre stemmer ikke Iberias forsøk på å etablere et krav om å fremlegge
legeerklæring på utdragene med en naturlig tolkning av ordlyden, verken isolert eller
lest i sammenheng. Tvert imot er det klart at "If you still need to fly, you must present a
certificate from your doctor at the boarding gate" må leses i sammenheng med forrige
avsnitt som viser til "after the 36th week of pregnancy (32nd in the case of multiple
pregnancies without complications) IATA recommends against flying". Iberias tolkning
er følgelig ikke forenlig med en naturlig tolkning som ikke kan rettes opp ved å utheve
utdraget med fet skrift. For fullstendighetens skyld var passasjeren i sin 32. uke av
svangerskapet (og overskred dermed ikke fristen for 36. uke fastsatt av Iberia) og hadde
en enkelt graviditet (ikke flere).

På bakgrunn av ovenstående krever klager med dette en erstatning på til sammen 13
644 NOK.

Tjenesteyterne har i det vesentlige anført
Iberia Airlines har i det vesentlige anført:

Iberia Airlines svarer følgende om klagers flytur IB3497 fra Oslo til Madrid 23. desember
2023:

I samsvar med reglene som regulerer denne situasjonen vil passasjerer som blir nektet
ombordstigning ha rett til å motta erstatning og assistanse frem til avreise med deres
nye fly.

Imidlertid, i samsvar med de samme reglene, kan ombordstigning nektes når det er
der er forsvarlige grunner for ikke å akseptere en passasjer, som for eksempel når
passasjeren møter opp utenfor grensene for innsjekking eller ombordstigning, det
er feil billetter eller bestillinger, utilstrekkelige reisedokumenter, eller av helse- eller
sikkerhetsmessige årsaker eller lignende. Passasjerer som nektes ombordstigning under
noen av disse omstendighetene har ikke rett til noen kompensasjon eller bistand. Dette
var tilfellet for den ene passasjeren i denne saken. Vær oppmerksom på at den andre
passasjeren fikk gå ombord, men han bestemte seg for ikke å fly.

I dette tilfellet, vær oppmerksom på at det på nettsiden til Iberia Airlines er angitt
autorisasjonene man trenger for å fly hvis man er mer enn 28 uker gravid: Man må
fremvise attest fra legen sin ved ombordstigningsporten.

Da den ene passasjeren ikke kunne vise dette, ble hun nektet ombordstigning. Iberia
Airlines viser til vedlegg som viser oversikt over reglene for å fly som gravid.

Iberia Airlines har kommentert klagers kommentar til tilsvaret:

Som Iberia Airlines skrev i tilsvaret, indikerer deres nettside at IATA Medical Manual
anbefaler passasjerer å snakke med en lege etter 28 ukers graviditet, og legen vil alltid
indikere om passasjerer skal fly eller ikke. 

Etter IATA-anbefaling bestemte Iberia Airlines seg for å be om en medisinsk rapport
til passasjerer med mer enn 28 ukers graviditet som indikerer at det ikke er noen
komplikasjoner å fly, siden deres interesse er å sikre at passasjerenes helse ikke er i fare.

Siden passasjeren ikke fremviste sertifikatet, kunne hun ikke gå ombord på flyet.

Ticket.no har i det vesentlige anført:

Klager booket flybillettene med Iberia Airlines Oslo-Marrakech via Ticket.no sine
hjemmesider. 

Ticket.no er kun en formidler mellom passasjeren og flyselskapet og er ikke en del av
avtalen.

I vilkårene som klager aksepterte fremkommer det at det er klagers ansvar å ha
tilstrekkelige reisedokumenter.

Ticket.no avviser klagers krav om kompensasjon.

Ticket.no har også kommentert klagers kommentar til tilsvaret:

Ticket.no er formidler av reisen og kan hjelpe til med å søke om refusjon fra flyselskapet
på billettene som er bestilt via deres hjemmeside. Ticket.no har allerede vært i kontakt
med Iberia Airlines for å be om en autorisasjon for å kunne bistå, men på bakgrunn av at
det ikke ble fremlagt noen legeerklæring i forbindelse med graviditeten samt at utreisen
også er registrert som no show (ikke gjennomført), har de avslått dette. 

Avtalen for flyvningen tegnes mellom kunde og flyselskapet Iberia Airlines. Ticket.no
fungerer kun som formidler og er dermed ikke en del av avtalen. Det er bestillerens
ansvar og de reisendes ansvar å oppdatere seg på reglene for transport, som hvert
flyselskap oppgir på sine hjemmesider. Det står i deres kjøps- og reisevilkår hva kunden
har godkjent i forbindelse med bestillingen. Ticket.no er ikke ansvarlig hverken for
informasjonen/teksten på Iberia Airlines' hjemmeside eller uttalelser fra personalet på
flyplassen. Ticket.no henviser kunden til Iberia Airlines.

Nemnda bemerker

Spørsmålet om standarderstatning for nektet ombordstigning på IB3497 Oslo-Madrid
den 22. desember 2023:

Nemnda legger til grunn at klager ble nektet ombordstigning på IB3497 Oslo-Madrid den
22. desember 2023 fordi den ene gravide passasjeren ikke kunne fremvise legeerklæring
på at hun hadde tillatelse til å fly. Basert på sakens opplysninger legger nemnda videre
til grunn at den ene passasjeren ble nektet ombordstigning og at den andre passasjeren
selv valgte å ikke reise alene da reisefølget ble nektet ombordstigning.

EU-forordning 261/2004 artikkel 2 bokstav j) definerer hva som utgjør «nektet
ombordstigning» i EU-forordningens forstand. Av bestemmelsen kommer det frem
at avvisning av en passasjer som møter til innsjekking i henhold til vilkårene fastsatt i
artikkel 3 nummer 2, i utgangspunktet utgjør nektet ombordstigning. Unntak fra dette er
når det er rimelig grunn til avvisningen, for eksempel av helse- eller sikkerhetsmessige
årsaker eller fordi reisedokumentene er utilstrekkelige jf. artikkel 3 nummer 2.

Spørsmålet i saken er om Iberia Airlines rettmessig nektet den gravide passasjeren
ombordstigning som følge av helse- eller sikkerhetsmessige årsaker eller fordi hennes
reisedokumenter var utilstrekkelige.

Ved bestilling eller endring av en flyreise på internett, er det viktig å undersøke vilkårene
nøye før bestilling av flyreisen bekreftes. Når tilbudet er akseptert, er avtalen som den
store hovedregel bindende.

Nemnda legger til grunn at den gravide passasjeren var i uke 32 i svangerskapet. Av
vilkårene til Iberia Airlines fremgår det følgende:

"The IATA Medical Manual recommends you to talk to your doctor after 28 weeks."

En alminnelig språklig forståelse av ordlyden "recommends" (anbefaler) tilsier at dette
kun er en anbefaling og ikke et krav. Nemnda bemerker også at uansett oppfylte
passasjeren ethvert hypotetisk krav ved å konsultere lege som godkjente henne
for flyvning. Dette ble også kommunisert til Iberia-personellet ved innsjekking på
Gardermoen. Iberia Airlines har ikke imøtegått denne påstanden, og nemnda legger
derfor dette til grunn.

Det neste spørsmålet er om det kan innfortolkes et krav om tillatelse fra lege for å fly
som gravid i uke 32 i svangerskapet.

De relevante vilkårene fra Iberia Airlines er som følger:

"Flying when pregnant

Find out about the authorisations you will need to fly if you are more than 28 weeks
pregnant.

After the 36th week of pregnancy (32nd in the case of multiple pregnancies without
complications) IATA recommends against flying.

If you still need to fly, you must present a certificate from your doctor at the boarding
gate."

Nemnda kan ikke se at Iberia Airlines oppstiller et krav om å måtte dokumentere
tillatelse fra lege etter uke 28 i svangerskapet, kun etter uke 36 og uke 32 ved flere
graviditeter. Den uklarhet som eventuelt kan knyttes til fortolkningen av det ovennevnte
vilkåret må uansett gå i klagers favør, jf. avtl. § 37 første ledd nr. 3, jf. også den
ulovfestede uklarhetsregelen i avtaleretten, som innebærer at den som har utformet
avtalen som regel er nærmest til å bære risikoen for eventuelle uklarheter som er skapt.

Nemndas flertall, forbrukerrepresentanten og nemndas leder, mener at begge
passasjerene i realiteten urettmessig ble nektet ombordstigning, da reisen ble bestilt
sammen og formålet var å dra sammen. Når den ene gravide passasjeren uberettiget
blir nektet ombordstigning mener nemnda at flyselskapet blir ansvarlig for tilsvarende
kompensasjon også for den andre passasjeren. Flertallet mener det åpenbart ikke
var noe alternativ å dra fra den gravide passasjeren, slik situasjonen her lå an. Klager
har derfor krav på 400 EUR i standarderstatning per passasjer, totalt 800 EUR i
standarderstatning.

Mindretallet, bransjerepresentanten, er uenig i dette, og mener at vilkårene for
standarderstatning kun er oppfylt for den gravide passasjeren idet det kun var hun som
ble nektet ombordstigning i forordningens forstand. 

Spørsmålet om dekning av nye flybilletter Oslo-Marrakech:

Dersom passasjerer nektes ombordstigning mot sin vilje, skal flyselskapet i henhold
til EU-forordning 261/2004 artikkel 4 umiddelbart gi dem erstatning i samsvar med
forordningens artikkel 7, samt assistere dem i samsvar med artikkel 8 og 9, det vil si
tilby refusjon av billetter eller omruting snarest mulig til bestemmelsesstedet, samt
tilby passasjerene måltider og forfriskninger som står i rimelig forhold til ventetiden og
eventuelt hotellinnkvartering om nødvendig. Plikten til omruting inkluderer omruting
med andre selskaper.

Da klager ikke fikk noe omrutingstilbud av Iberia Airlines etter nektet ombordstigning,
har klager også krav på dekning av utgifter til nye flybilletter. Nemndas flertall, som
over, anbefaler at Iberia Airlines utbetaler 11 419 NOK til klager for nye flybilletter.
Mindretallet anbefaler derimot at erstatningen begrenses til en flybillett. 

Spørsmålet om dekning av forpleining i ventetiden:

Klager omrutet seg selv til ny flyvning dagen etter, den 23. desember 2023. Klager måtte
dermed innkvartere seg selv på hotell fra 22.-23. desember 2023.

Forpleiningsutgiften i form av hotellutgifter på Gardermoen har klager også krav på
å få dekket. Klager har i klageskjemaet vist til summen 949 NOK, men har i ettertid
dokumentert at hotellet ble betalt med bonuspoeng hos Comfort Hotel RunWay
Strawberry. Flyselskapet vil ikke ha mulighet til å utbetale disse bonuspoengene.
Klager har imidlertid dokumentert, ved korrespondanse med Comfort Hotel RunWay
Strawberry, at: "Om du ikke hadde brukt dine bonuspoeng på denne overnattingen
hadde dette rommet hatt en pris på 1599.- NOK denne dagen for to personer."

Det er på det rene at klager har lidt et økonomisk tap som følge av den nektede
ombordstigningen og ikke fått dekket forpleining etter forordningen. Nemndas flertall,
forbrukerrepresentanten og nemndas leder, finner det nærliggende å benytte den
ovennevnte summen på 1 599 NOK som grunnlag for å beregne pengeverdien av klagers
tap. Mindretallet finner derimot at erstatningen må begrenses til NOK 949, og at det ikke
er grunnlag for å kompensere klager for bruk av bonuspoeng. 

Klagers rett på dekning av forpleiningsutgifter er avgrenset til hva som var «nødvendige,
passende og rimelige» ut fra ventetidens lengde. Dette følger av dom fra EU-domstolen i
sak C-12/11 McDonagh avsnitt 51. Flertallet mener at utgiften på 1 599 NOK klager pådro
seg til hotell i dette tilfellet var rimelig og påregnelig, og derfor bør dekkes av Iberia
Airlines. 

Spørsmålet om dekning av forhåndsbestilt hotell i Madrid som ikke kunne benyttes:

Et flyselskap kan være erstatningsansvarlig for tap som følge av forsinkelse, inkludert
kansellering, etter luftfartsloven § 10-20/Montrealkonvensjonen artikkel 19, med
mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem. Med tap regnes så vel
økonomisk som ikke-økonomisk tap, jf. EU-domstolens dom av 6. mai 2010, Walz-Clickair
(C-63/09). Tapet må være en direkte eller indirekte følger av forsinkelsen, og det må være
påregnelig.

Nemndas flertall – bransjerepresentanten og nemndas leder – mener at et flyselskap ikke
er ansvarlig for utgifter forhåndsbestilt hotell og aktiviteter som passasjerene ikke kan
nyttiggjøre seg på grunn av en forsinkelse, kansellering eller nektet ombordstigning. Slike
utgifter er det ikke grunnlag for å kreve dekket etter EU-forordningen. Flyselskapet kan
likevel være erstatningsansvarlig på annet grunnlag, men flertallet mener at en slikt tap
ikke er påregnelig for flyselskapet når klager har kjøpt en ren flybillett. Flertallet kan ikke
se at det foreligger rettslig grunnlag for å pålegge flyselskapene erstatningsansvar i et
slikt tilfelle.

Mindretallet – forbrukerrepresentanten – er av den oppfatning at tapt hotell er å anse
som påregnelige tap som følge av forsinkelsen og at det dermed er grunnlag for å få
dekket tapet etter luftfartsloven § 10-20.

Mindretallet viser til at det generelt ligger i kjernen av et flyselskaps oppgaver å
frakte passasjerer til ulike destinasjoner, hvorpå det både er påregnelig at reisende
har forhåndsbestilt feriebolig, hotell, e.l. Ved forsinkelse av en reise, vil det være en
nærliggende konsekvens at passasjerer helt eller delvis ikke vil kunne nyttiggjøre seg
av forhåndsbestilte reservasjoner. Mindretallet mener at det er nemndspraksis at
slike konsekvenser har blitt ansett for å være påregnelige skadefølger, se blant annet
FLYKN-2021-648, FLYKN-2021-692, FLYKN-2021-1464 og FLYKN-2022-1814. I vår sak ble
klager urettmessig nektet ombordstigning, og klager ble ikke omrutet. At klager ikke fikk
nyttiggjort seg av de forhåndsbestilte reservasjonene, måtte dermed ha fremstått som
en påregnelig og nærliggende konsekvens av den nektede ombordstigningen, og tapet
må derfor etter mindretallets syn erstattes.

Forbrukerrepresentanten mener at klager har krav på forsinkelsesrente iht.
forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og 7 dager etter at klager har krevd refusjon.

Vedtaket er truffet med slike dissenser som fremgår over.

Vedtak

Transportklagenemnda anbefaler at Iberia Airlines utbetaler 800 EUR i
standarderstatning til klager, samt dekker klagers utgifter til omruting på 11
419 NOK og dekker klagers forpleiningsutgifter på 1 599 NOK. For øvrig kan ikke
Transportklagenemnda anbefale at klager gis medhold.