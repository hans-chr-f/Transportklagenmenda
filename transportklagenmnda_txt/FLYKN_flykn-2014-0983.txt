Vedtak i Transportklagenemnda - Fly

Sammendrag

Krav om erstatning for tapte taxfree varer i sikkerhetskontrollen.

Dato
20.04.2015

Saksnummer
983/14F

Tjenesteyter
Oslo Lufthavn

Krav om erstatning for tapte taxfree varer i sikkerhetskontrollen.

Klager har i det vesentlige anført:

Klager hadde reist fra Paris til Oslo og skulle videre til Haugesund. Han og en medreisende
hadde handlet noen taxfree varer i Paris, og noen på Gardermoen. Da de to sammen med en
gruppe på til sammen 13 personer ankom sikkerhetskontrollen fikk de beskjed om at taxfree
posene ville bli konfiskert da kvittering ikke lå på rett plass i posen. Klagers poser var forseglet,
og han er sikker på at kvittering lå i posene. De andre i gruppen fikk med seg sine poser uten
problem.

Klager stiller seg uforstående til denne hendelsen da posene ble forseglet av fagpersonale på
begge lufthavnene. At kvitteringene ikke lå på riktig plass inne i de forseglede posene kan ikke
klager lastes for.

Klager krever at de konfiskerte varene sendes til Haugesund Lufthavn.

Det vises for øvrig til klagers brev.

Oslo Lufthavn har i det vesentlige anført:

Oslo Lufthavns sikkerhetsselskap er satt til å håndheve de til enhver tid gjeldende
sikkerhetsbestemmelser. Regelverket som gjelder alle EU/EØS land setter krav til at
forseglingsposene skal være ordentlig forseglet, og kvittering skal ligge godt synlig inne i
posen. Innholdet i posen må stemme med kvitteringen. Det vises til EU-forordning 185/2010
pkt. 4.1.3.4 bokstav e.

Posen som manglet kvittering var den klager hadde med fra Paris. Gjenstander og varer som
blir konfiskert i sikkerhetskontrollen blir umiddelbart sendt til destruering.

Oslo Lufthavn har forståelse for at sikkerhetskontrollen kan oppleves som unødig streng, men
dagens krav er svært skjerpet og må uten unntak følges opp.

Det vises for øvrig til Oslo Lufthavns brev.

Nemnda bemerker:

I henhold til EU-forordning 185/2010 pkt. 4.1.3.4 bokstav e) kan man ta med flytende væske
som er kjøpt på en EU-EØS-flyplass, dersom væsken er pakket inn i en forseglet pose, som er
forsynt med et tydelig bevis på at væsken er kjøpt samme dag.

Nemnda finner det på bakgrunn av de foreliggende opplysninger mest sannsynlig at
kvitteringen ikke lå inne i den forseglede posen klager hadde med seg. Nemnda viser til at
klager har fremlagt kopi av kvitteringen. Dersom den lå i posen, ville den ha blitt destruert
sammen med varene.

Det synes i dette tilfellet som varene ble pakket på uriktig måte i Paris. Det kan imidlertid ikke
Oslo Lufthavn være ansvarlig for.

Nemnda er av den oppfatning at Oslo Lufthavn var berettiget til å konfiskere varene, og finner
derfor ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.