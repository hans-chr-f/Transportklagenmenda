Vedtak i Transportklagenemnda
- Kollektivreiser

Sammendrag

Fikk ikke kjøpt billett grunnet feil med billettapplikasjon

Dato
12.12.2018

Saksnummer
2018-03469

Tjenesteytere
Brakar

Klager har i det vesentlige anført

Klager ble ilagt gebyr på bussen fordi han ikke hadde gyldig billett.

Klager forsøkte å kjøpe billett på Brakar sin billettapp, men applikasjonen viste bare en
feilmelding med beskjed om å prøve igjen senere. Denne feilmeldingen viste klager til
kontrolløren, som sa at klager måtte ta imot gebyret å sende en klage til Brakar. Klager
forstår ikke hva mer han skulle gjort når feilmeldingen dukket opp, for han hadde penger
på kontoen og Vipps fungerte helt fint den dagen. 

Brakar har i sitt tilsvar til klager vist til at han burde kjøpt billett hos føreren. Klager hadde
gjort det tidligere på dagen, men den billetten var utløpt og derfor måtte han kjøpe ny
ved hjelp av billettappen. 

Klager ber derfor om at Brakar frafaller gebyret.

Tjenesteyterne har i det vesentlige anført
Klager ble ilagt gebyr på bussen 6. oktober 2018 fordi han ikke hadde gyldig billett. 

Billetten må være kjøpt for man går om bord i bussen, og Brakar hadde ingen feil i
billettappen denne dagen. Gebyret er således ilagt korrekt. 

Brakar kan ikke se noen grunn til at klager skal slippe gebyret i denne saken, og
avgjørelsen står derfor fast.

Nemnda bemerker

Klager ble ved kontroll på bussen ilagt tilleggsavgift da han ikke kunne vise gyldig billett.

I Brakars transportvilkår forutsettes at den reisende skal løse eller vise billett ved
påstigning, jf. pkt 4. I pkt. 5 fremgår følgende: 

"Reisende som ved kontroll ikke fremviser gyldig billett, plikter å betale
tilleggsavgiftsbillett. Dette gjelder også om den reisende ønsker å avbryte reisen." 

Nemnda legger til grunn at klager hadde en enkeltbillett som ved kontrollen viste seg å
være utløpt. Klager hadde følgelig ingen gyldig billett ved påstigningen. 

Nemnda bemerker at det er den reisendes ansvar å sjekke om en billett fremdeles er
gyldig. 

Vilkårene for å ilegge tilleggsavgift var følgelig til stede. 

Klager forsøkte i forbindelse med kontrollen å kjøpe ny billett, men lyktes ikke på grunn
og fikk under prosessen melding om teknisk feil. 

Dette mislykkede forsøket på å kjøpe billett, har ikke betydning for vurderingen av
tilleggsavgiften. For øvrig vises til ovennevnte pkt. 5 hvor det fremgår at plikten til å
betale tilleggsavgift også gjelder om den reisende ønsker å avbryte reisen. 

Nemnda kan ikke se at det er grunnlag for å anbefale at tilleggsavgiften frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.