Vedtak i Transportklagenemnda - Fly

Sammendrag

Krav om standarderstatning grunnet kansellering/forsinket ankomst.

Dato
11.05.2021

Saksnummer
2020-02797

Tjenesteytere
Widerøe
Norwegian Air Shuttle

Klager har i det vesentlige anført

Klager skulle reise fra Ørsta-Volda til Oslo med WF168 kl. 13:00 og så videre med DY536
fra Oslo kl. 15:15 med ankomst Stavanger kl. 16:10 den 10. februar 2020. Flyvningen
fra Ørsta-Volda ble kansellert og klager fikk bakketransport til Ålesund. Derfra ble det
fly med DY413 kl. 16:35 fra Ålesund til Oslo og DY544 kl. 18:10 fra Oslo med ankomst
Stavanger kl. 19:05. 

Klager krever standarderstatning for forsinkelsen på 250 euro i henhold til EU-forordning
261/2004 samt erstatning på minst hele beløpet av flybilletten på kr. 2184.

Tjenesteyterne har i det vesentlige anført
10. februar 2020 ble WF168 fra Hovden til Oslo kansellert på grunn av ad hoc sykdom
hos styrmann. Styrmann meldte seg syk ved ankomst Hovden og kunne derfor ikke fly
videre til Oslo. Hovden er ikke en crewbase for Widerøe, det ble forsøkt å få tak i noen
som bor i nærheten, men dette lyktes Widerøe ikke med og WF168 ble derfor kansellert. 

Widerøe viser til operasjonslogg og crewlogg om denne hendelsen. Det vises også til
SMS som ble sendt ut til passasjerene om at flyet ble innstilt på grunn av sykdom i
besetningen. 

Sykdommen kom akutt og på utebase er dette en ekstraordinær årsak og ikke
kompensasjonsberettiget. Pax fikk bakketransport til Ålesund og fly fra Ålesund til
Stavanger via Oslo. Ankomst Stavanger ble kl. 19:05 og hadde original ankomst kl. 16:10.

Nemnda bemerker

Den 10. februar 2020 skulle klager reise med WF168 fra Ørsta-Volda (Hovden flyplass) til
Stavanger via Oslo. 

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Widerøe har opplyst at kanselleringen av WF168 skyldtes at styrmann meldte seg syk rett
før avgang.

Sykdom blant besetningen kan være en ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid
til annen. Flyselskapet må være forberedt på dette, og må ha en beredskapsplan for
håndtering av påregnelig sykdom. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå innstilling av en eller flere avganger.
Dette må vurderes konkret. 

Widerøe har fremlagt en logg som viser at styrmann meldte seg syk ved ankomst Hovden
flyplass, og kunne ikke fortsette til Oslo. I loggen kommer det frem at det ble undersøkt
om det var crew i nærheten, men at alle som bor i nærheten var på jobb.

Nemnda mener i dette tilfellet at Widerøe har godtgjort kanselleringen skyldes
ekstraordinære omstendigheter som ikke kunne vært unngått selv om alle rimelige
tiltak var truffet, jf. EU-forordning 261/2004 artikkel 5. Det er ikke noe krav om at
flyselskapene har full bemanning på alle flyplasser til enhver tid for å ta høyde for
forsinkelser eller kanselleringer. Widerøe kontaktet crew som bor i nærheten, men alle
var på jobb. Passasjerene ble fraktet med bakketransport til Ålesund hvor de ble omrutet
til Stavanger via Oslo.

Klager har også krevd dekning av minst hele flybilletten. Klager valgte å reise med
alternativ transport og ble fraktet til Stavanger som avtalt. Klager skal ikke reise gratis og
har ikke krav på refusjon av billettprisen. 

Nemnda anbefaler at klager ikke gis medhold.

Vedtak

Transportklagenemnda anbefaler at klager ikke gis medhold.