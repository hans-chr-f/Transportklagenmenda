Vedtak i Pakkereisenemnda

Sammendrag

Krav om refusjon for den første ferieuken pga. insektbitt, dårlig renhold og hotellstandard.

Dato
19.02.2016

Saksnummer
176/15P

Tjenesteyter
Star Tour AS

Saken gjelder:

Krav om refusjon for den første ferieuken pga. insektbitt, dårlig renhold og hotellstandard.

Klager har i det vesentlige anført:

Klager som bestod av et reisefølge på 4 personer bestilte en 2-ukers ferie med innkvartering i
to dobbeltrom på Kontes Beach, Icmeler, Tyrkia i perioden 23.06.15 - 08.07.15.

Dusjen var tett, det var hår i vasken og på hylla, smådyr på gulvet, møkkete under hylla på
badet, det sprutet vann fra vasken, håndklær og sengetøy var flekkete, balkongdøren var trang
og det var seigt på gulvet.

Etter 3 timer måtte barnebarnet til lege etter en alvorlig reaksjon som følge av insektbitt. Hun
hadde bare vært på hotellrommet. Da resten av familien også fikk insektbitt, anbefalte legen
at de byttet hotell eller ringte den norske ambassaden. Det ble sprayet mot kakerlakkene på
verandaen, noe som ødela 2 håndklær for klager og sengeteppe manglet 2 dager.

Klager var i kontakt med guidene hele den første uken av ferien. De snakket med resepsjonen
uten at det ble gjort noe. Først etter en uke fikk de flytte til et annet rom.

Klager krever refusjon for den første ferieuken.

Det vises for øvrig til klagers brev.

Star Tour har i det vesentlige anført:

Slik Star Tour oppfatter klagers henvendelse, så reagerer de på følgende:

Ifølge rapporten Star Tour mottok fra sine representanter i Tyrkia bekreftet de at klager var
i kontakt med dem flere ganger. Guidene var selv med for å sjekke rommet med hensyn til
rengjøring, sengetøy, håndklær, insektene og balkongdøren. De skriver at hotellet rengjorde
rommet på nytt og at dette skjedde innen rimelig tid. Videre smurte de balkongdøren, og
sprayet mot insekter. Reiselederne skriver videre at håndklærne og sengetøyet som de
sjekket var rene og uten flekker, og at gulvene og hotellrommet var tilstrekkelig rengjort da
de var på inspeksjon. Klager fikk ekstra sengetøy og håndklær. Da klager byttet rom var det
ikke noe ekstra sengetøy i dette rommet, og guidene har informert om at klager hadde de
sengeteppene dere skulle ha.

Når det gjelder barnebarnet som måtte til legen på grunn av en allergisk reaksjon på
insektstikk, forstår Star Tour at dette ikke var noe hyggelig. Også dette snakket klager med
Star Tours medarbeidere om. De kjente ikke til hvilken lege klager var hos, da klager ikke
benyttet den legen Star Tour samarbeider med i Icmeler. Det er følgelig vanskelig for Star Tour
å kommentere rådet fra legen klager var hos, og som anbefalte at de burde forlate Kontes
Beach. Star Tour har rådet klager til å kontakte sitt forsikringsselskap.

Star Tour gjør oppmerksom på følgende informasjon på startour.no:

«INSEKTER OG DYR

Uavhengig av hotellets standard kan det forekomme maur, mygg og kakerlakker.

Det kan være lurt å ha med myggmiddel, og er du allergisk mot insektstikk må du ta med
medisiner hjemmefra.

Gi beskjed til reiselederen eller hotellpersonalet slik at rommet kan sprøytes.

Hunder og katter går ofte løs. Bjeffende hunder og hanegal kan forekomme.

Det gis ikke erstatning eller prisavslag for slike ulemper.

RENGJØRING

Renholdsrutinene varierer fra hotell til hotell, men vanligvis er det kun enkelt renhold.

Med rengjøring menes at gulvene blir feiet/moppet, sengenes redd opp og søppel tømmes.

Oppvask inngår normalt ikke, og oppvaskmiddel, børste osv må du kjøpe selv.

I tillegg til rent sengetøy ved ankomst, byttes normalt sengetøyet 1 gang i løpet av et 2 -ukers
opphold. Håndklær skiftes vanligvis 1-3 ganger i uken.»

På bakgrunn av ovennevnte kan Star Tour ikke se at klager er berettiget til prisavslag eller
kompensasjon.

Det vises for øvrig til brev fra Star Tour.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet.

Nemnda har gjennomgått sakens dokumenter. Det klages over en rekke forhold, slik det
fremgår ovenfor.

Når det gjelder insekter og bitt fra insekter, viser nemnda til at det er vanskelig å unngå
dette i subtropiske strøk. Hvis man på forhånd vet om allergier må man bringe med seg
allergimedisiner. Det er opplyst at klageren oppsøkte lege og fikk hjelp med problemet.
Utgifter forbundet med dette er en forsikringssak.

Når det gjelder de øvrige klagepunktene, står det slik nemnda ser det, påstand mot påstand.
De forskjellige forholdene er alle kommentert av arrangørens stedlige representant, som også
har sjekket håndklær etc. før de ble lagt inn på rommene uten å finne uregelmessigheter.
Renholdet er også sjekket. Nemnda påpeker at det i reisevilkårene, som er en del av avtalen
mellom partene, er opplyst om at renholdet normalt er mye enklere enn i Norge og at
insektfloraen er annerledes, men at man kan få sprøytet områder hvor det befinner seg
insekter. Det ble etter det som er opplyst, gjort også i dette tilfellet. Det er videre opplyst at
det spesielt ble sjekket at det ikke manglet sengetøy. Ved bytte av rom fikk man imidlertid ikke
ekstra sengetøy til ekstrasenger som var satt inn i de første rommene som ekstraservice.

Vedtak:

Pakkereisenemnda kan ikke anbefale at det blir gitt prisavslag i dette tilfellet.

Vedtaket er enstemmig.