Vedtak i Transportklagenemnda
- Kollektivreiser

Sammendrag

Krav om frafall av gebyr. Kjøp av billett etter ombordstigning

Dato
11.11.2021

Saksnummer
2021-01246

Tjenesteytere
Ruter

Klager har i det vesentlige anført

Klager reiste 11. august 2021 med bussen fra Ahus da han ble ilagt gebyr for manglende
gyldig billett. Klager viser til at han var i ferd med å aktivere billett da han satte seg ned i
bussetet, og at kontrolløren ikke tok hensyn til dette. Hele situasjonen opplevde han som
ubehagelig og trakasserende, og mener at kontrollørens oppførsel ikke var akseptabel. 

Klager krever at gebyret frafalles.

Tjenesteyterne har i det vesentlige anført
Klager ble stoppet i billettkontroll om bord på busslinje 100 den 11. august 2021. 

Klager ble kontrollert på stasjonen Ahus, hvor Ruter kan se at bussen var fra klokken
10:17:38 til klokken 10:18:07. Klager begynte bestilling av billett klokken 10:18:47, hvilket
stemmer med kontrollørens notater på gebyret, samt informasjon fra klager i hans
skriftlige henvendelse. 

Det vises til Ruters reisevilkår, punkt 3 bokstav b hvor det fremgår at passasjeren skal "ha
gyldig billett ved påstigning på et transportmiddel eller ved inntreden i en kontrollsone."
Dette innebærer at elektronisk billett skal være aktivert på dette tidspunkt. Ruter ser
ingen grunn til å frafalle gebyret i dette tilfellet.

Nemnda bemerker

Klager ble ilagt gebyr den 11. august 2021 fordi han ikke kunne fremvise gyldig billett
under billettkontrollen.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager har opplyst i klageskjema at han var i ferd med å aktivere billett da han satte
seg ned i bussetet. Ifølge fremlagt dokumentasjon av Ruter og klager, ble klagers billett
kjøpt kl.10:18.47. Ruter har fremlagt sanntidslogg fra den aktuelle avgangen som viser
at bussen kjørte fra holdeplassen kl. 10:18:07. Nemnda legger følgelig til grunn at klager
startet kjøp av billett etter ombordstigning, og vilkårene for å ilegge gebyr var dermed til
stede.

Vedtak

Transportklagenemnda kan ikke anbefale at klager gis medhold.