Vedtak i Transportklagenemnda - Fly

Sammendrag

Krav om refusjon av flybillett. Fikk ikke sjekket inn på flyplassen.

Dato
29.08.2019

Saksnummer
2019-00558

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY320 fra Oslo lufthavn (OSL) til Alta (ALF)
12. juni 2018 kl. 09.20. Klager leverte bagasjen mellom 08.48 og 08.50. Norwegian
opplyser om at innsjekking skjer "senest 30 minutter før avgang". Klager har anført at
en naturlig språklig forståelse av "senest" tilsier at bagasjen kan leveres til og med 30
minutter før avgang. Klager anfører at han dermed var innenfor tidsfristen. 

Han måtte kjøpe nye flybilletter til Alta med DY326 samme ettermiddag. Denne kostet
kroner 924, og klager har fremsatt krav om refusjon av dette beløpet.

Tjenesteyterne har i det vesentlige anført
Klager har forklart at han var ved bagasjeinnleveringen ved Oslo lufthavn kl. 08.48 til
08.50 for flyvning DY320 fra Oslo til Alta 12. juni 2018 kl. 09.20. Da klager skulle levere
bagasjen var det stengt, og personalet i skranken kunne ikke hjelpe til. Klager rakk på
grunn av dette ikke å sjekke inn på avgangen. 

Ved bestilling av billetter med Norwegian bekrefter passasjeren at de har lest
og akseptert selskapets vilkår for reise. I henhold til Norwegians betingelser må
passasjerene sjekke inn minst 30 minutter før avgang på innlandsflyvninger. Videre
følger det av avtalevilkårene at passasjerene må møte på flyplassen i god tid, da
uforutsette ting kan oppstå. Det er passasjerens eget ansvar å møte i god tid, og
passasjeren er nærmest til å bære risikoen for avvik fra dette. 

Det foreligger ingen rapport som kan tyde på driftsforstyrrelser denne dagen. Det er
derfor mest sannsynlig at klager ikke rakk å sjekke inn fordi han hadde beregnet for kort
tid på flyplassen. Norwegian har på denne bakgrunn avvist klagers refusjonskrav.

Nemnda bemerker

Det følger av Norwegians vilkår at innsjekking stenger 30 minutter før avgang.

Det er klagers egen risiko dersom man ankommer så sent at man ikke er ferdig
innsjekket 30 minutter før avgang.

Vedtak

Transportklagenemnda - fly anbefaler ikke at klager gis medhold.