Vedtak i Transportklagenemnda
- Kollektivreiser

Sammendrag

Krav om refusjon av deler av periodebillett på grunn av forsinkelser.

Dato
15.11.2012

Saksnummer
34/12 J

Tjenesteyter
NSB

Klager har i det vesentlige anført:

Klager reiser daglig Bø-Kongsberg tur/retur. I august var det store driftsforstyrrelser på grunn
av ekstremvær og klager brukte derfor egen bil 8 av de 22 arbeidsdagene periodebilletten
varte, dvs. 8.-18. august. Klager krever å få refundert kr 780 som utgjør 8/22 av billettprisen
for periodebilletten. Klager mener NSB bør kunne foreta en skjønnsmessig vurdering av dette.
Det var klagers forventing om videre forsinkelser, basert på at klager opplevde en forsinkelse
på ca. 62 minutter den 7. august, som gjorde at klager valgte å ta en pause i togkjøringen.
Klager har lang reisevei til jobb og kunne ikke akseptere en time lenger reisevei. Klager krever
ikke kjøregodtgjørelse, men kun refusjon av deler av billetten.

NSB har i det vesentlige anført:

Det fremgår av NSBs transportvilkår § 7 A at med forsinkelse menes for sen ankomst til
bestemmelsesstasjon i forhold til NSBs ruteplan. Med vesentlig forsinkelse menes alle NSBs
tog mellom Oslo og Trondheim, Oslo og Bergen, Oslo og Kristiansand/Stavanger, samt
Trondheim og Bodø som er mer enn 60 minutter, og for andre tog mer enn 30 minutter
forsinket.

I følge NSBs transportvilkår § 7 B kan passasjeren ved vesentlig forsinkelse fremme krav om
dekning av dokumenterte påregnelige direkte utgifter.

Toget til Stavanger som klager angir å reise med fra Kongsberg til Bø, var under 60 minutter
forsinket til Bø. Det vises til fremlagte logger for de aktuelle dagene. Det var kun den 10.
august at forsinkelsen var på over 60 minutter. Klager har allerede fått dekket sine utgifter for
denne dagen.

Forsinkelsene i den nevnte perioden oppsto på grunn av ras. Som det fremgår av NSBs
transportvilkår § 7 F kan erstatning ikke kreves dersom forsinkelsen skyldes forhold utenfor
NSBs eller Jernbaneverkets kontroll.

Vilkårene for å kunne kreve kjøregodtgjørelse eller refusjon av periodebilletten foreligger
derfor ikke. Det foreligger heller ikke grunnlag for å kunne kreve erstatning etter
passasjerrettighetsforskriften.

Nemnda bemerker:

Jernbaneforetaket er ansvarlig for forsinkelser, jf. EU forordning 1371/2007 om
jernbanepassasjerers rettigheter og forpliktelser art. 15 og art. 17. Passasjerer kan
i forbindelse med forsinkelser ha krav på å få dekket direkte påregnelige utgifter, jf.
forordningens art. 32 i vedlegg I og NSBs transportvilkår § 7B. I tillegg kan man få refusjon
av 50% av billettprisen, jf. § 7 J. Det er et vilkår at forsinkelsen er vesentlig før rettighetene
trer i kraft. I henhold til NSBs transportvilkår § 7 A må det være en forsinkelse på mer enn 30
minutter før man kan kreve utgifter til alternativ transport til bestemmelsesstasjonen dekket.
På regiontogstrekningene må forsinkelsen være på mer enn 60 minutter.

Klager hadde periodebillett for reise med regiontoget som går fra Oslo til Stavanger.

Forsinkelsen kan inntreffe før avreise eller under reisen. Både forordningen og NSBs
transportvilkår gir rettigheter også når det med rimelighet kan forventes at en forsinkelse vil
oppstå, jf forordningens artikkel 16 og NSBs transportvilkår § 7 H. Dette forutsetter imidlertid
at man faktisk har til hensikt å ta toget den aktuelle dagen. I denne saken har klager basert
sitt valg av bilkjøring i stedet for togreise på at han selv antok at det ville bli samme lengde
på forsinkelsene som den 7. august da han opplevde en forsinkelse på over 60 minutter.
Klager har ikke konferert med NSB om hva forventet forsinkelse regnes å bli og kan derfor
etter nemndas vurdering ikke påberope seg rettigheter ved forsinkelser som han ikke selv har
opplevd.

NSB har imidlertid lagt frem logger for de aktuelle dagene og med unntak av 10. august er
forsinkelsene alle dagene på under 60 minutter. Klager har fått kjøregodtgjørelse for denne
dagen.

Forsinkelsene de øvrige dagene er uansett ikke å regne som en vesentlig forsinkelse og klager
har dermed ikke krav på dekning av utgifter til alternativ transport eller refusjon av 50% av
billettprisen.

Nemnda kan på bakgrunn av dette ikke anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.