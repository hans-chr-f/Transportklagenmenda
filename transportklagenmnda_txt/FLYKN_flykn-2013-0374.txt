Vedtak i Transportklagenemnda - Fly

Sammendrag

Krav om erstatning for ødelagt gitar.

Dato
05.12.2013

Saksnummer
374/13F

Tjenesteyter
Widerøes Flyveselskap AS

Krav om erstatning for ødelagt gitar.

Klager har i det vesentlige anført:

Klager skulle sjekke inn sin gitar på WF487 den 14. juni 2013 fra Trondheim til Torp. På
forespørsel anbefalte damen i skranken klager å sjekke inn instrumentet som spesialbagasje.

Da klager ankom Torp, oppdaget han at gitaren og gitarkassen var ødelagt. Widerøe sier i
ettertid at klager ikke burde sjekke inn og sende skjør bagasje. Klager stiller seg sterkt kritisk
til at flyselskapet først rådet ham til å sende gitaren som spesialbagasje, for deretter fraskrive
seg alt ansvar.

Klager krever erstatning for ødelagt gitar og gitarkasse.

Widerøe har i det vesentlige anført:

Da klager bestilte sin flybillett krysset han av for å ha lest regler og vilkår. Her kommer det
frem at innsjekket bagasje ikke skal inneholde bl.a. musikkinstrumenter.

Årsaken til dette forbudet er at slike gjenstander ofte ikke tåler den normale behandlingen
bagasje får ved inn- og utlossing av flymaskinen.

Gitaren ble sendt som spesialbagasje da formen på gjenstanden gjør at den ikke kan sendes
på vanlig bagasjebånd.

Widerøe ønsker å erstatte skaden på gitarkassen, men kan ikke imøtekomme kravet om
refusjon av skade på gitaren.

Nemnda bemerker:

Nemnda legger på bakgrunn av de foreliggende opplysninger til grunn at klagers gitar og
gitarkasse ble skadet under flytransporten. Nemnda viser til klagers opplysninger samt til at
Widerøe ikke har bestridt dette.

Widerøe er i henhold til luftfartsloven § 10-18 ansvarlig for tap som følge av at innsjekket
bagasje blir skadd eller går helt eller delvis tapt som følge av hendelser under lufttransport.

Widerøe er likevel ikke ansvarlig i den utstrekning skaden skyldes reisegodsets egen
beskaffenhet.

Widerøe har i sine vilkår inntatt bestemmelser om at det ikke er anledning til å sende
musikkinstrumenter som reisegods. Det fremkommer videre at Widerøe ikke har
erstatningsansvar dersom et musikkinstrument likevel er inkludert i bagasjen.

Nemnda er av den oppfatning at Widerøe må ha anledning til å stille slike vilkår, og at klager i
utgangspunktet selv må bære ansvar for skade som oppstår underveis dersom han likevel tar
med et musikkinstrument i sitt reisegods.

Klager har imidlertid opplyst at han spurte Widerøes personale på Vernes hvordan han
kunne sende gitaren, og at han da ble henvist til å sende den som spesialbagasje. Widerøe
har ikke kommentert dette, og nemnda legger klagers opplysninger til grunn. Nemnda er
av den oppfatning at klager måtte kunne stole på de opplysninger han fikk på flyplassen, og
at han hadde grunn til å gå ut fra at gitaren var trygg når den ble sendt som spesialbagasje.
Nemnda er videre av den oppfatning at Widerøe aksepterte at instrumentet ble sendt som
reisegods. Forutsatt at instrumentet var forsvarlig pakke, må Widerøe etter dette være pliktig
til å erstatte påregnelig tap ved skade. Gitaren var pakket i en gitarkasse. Det er ikke anført at
denne ikke var egnet.

Widerøe har påtatt seg ansvaret for skaden på gitarkassen. Nemnda anbefaler at Widerøe
også erstatter skadene på gitaren.

Det er ikke fremlagt noen takst eller oversikt over skaden. Tapet må sannsynliggjøres gjennom
kvittering for reparasjon eller lignende. I henhold til forskrift om fraktførererens ansvar for
skade ved lufttransport, er ansvaret begrenset til 1131 SDR(ca. kr 10.596) per passasjer.

Vedtak:

Transportklagenemnda - fly anbefaler at Widerøe erstatter klagers tap.

Vedtaket var enstemmig.