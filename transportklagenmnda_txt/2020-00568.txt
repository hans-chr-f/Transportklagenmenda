Vedtak i Transportklagenemnda - Fly

Sammendrag

Krav om standarderstatning. Uenighet vedrørende beregning av beløp.

Dato
10.11.2020

Saksnummer
2020-00568

Tjenesteytere
Widerøe

Klager har i det vesentlige anført

Klager skulle reise fra Hamburg med WF209 til Tromsø via Bergen med WF626 den 12.
desember 2019. Reisen fra Hamburg til Bergen gikk som vanlig, men flyet videre fra
Bergen ble kansellert. Han ble så omrutet til WF618 med avgang kl. 19:50 og ankomst kl.
22:45.

Klager krever standarderstatning på 400 euro i henhold til EU-forordning 261/2004.

Tjenesteyterne har i det vesentlige anført
Widerøe ønsker å utbetale 250 euro som er for strekningen fra Bergen til Tromsø. De
viser til at storsirkelrute på 1224 km som gir en kompensasjon på 250 euro. 

Widerøe viser til:
Interpretative Guidelines on Regulation (EC) No 261/2004

4.4.10. Calculation of the distance on the basis of the ‘journey’ to determine the
compensation in the event of long delay at final destination.
The Folkerts case (45) explicitly referred to the concept of a ‘journey’ composed of several
connecting flights. The ‘final destination’ being defined in Article 2(h) of the Regulation as
the destination on the ticket used for the check-in or, in the case of directly connecting
flights, the destination of the last flight. According to Article 7(4) of the Regulation the
distance which determines the compensation to be paid in case of long delay at the final
destination should be based on the ‘great circle’ distance between the place of departure
and the final destination i.e. the ‘journey’ and not by adding the ‘great circle’ distances
between the different relevant connecting flights composing the ‘journey’.

Widerøe kan ikke etterkomme klagers krav.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir
rett til kompensasjon. Dette gjelder imidlertid ikke dersom flyselskapet godtgjør at
forsinkelsen skyldes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Det er i denne saken ikke omtvistet at forsinkelsen gir rett til standarderstatning etter EU-
forordningen. Tvisten gjelder hvilket beløp klager har krav på. 

I henhold til forordningen artikkel 7 første ledd er erstatningen på 250 euro for alle
flygninger på høyst 1 500 kilometer og 400 euro for alle flygninger innen EU/EØS-
området på mer enn 1 500 kilometer. 

Avstanden skal beregnes på bakgrunn av det siste bestemmelsesstedet der nektet
ombordstigning eller innstilt flyging fører til at passasjerens ankomst forsinkes i
forhold til planlagt ankomsttid, jf. bestemmelsens annet ledd. Det samme gjelder
forsinkelse. Avstanden skal måles etter metoden for storsirkelrute (ortodromisk rute),
jf. bestemmelsens fjerde ledd. dvs. den korteste avstand mellom to punkter på jorden.
Nemnda viser i denne forbindelse også til EU-domstolens dom i sak C-11/11 – Folkerts
der en "rejse" eller "journey" omfatter turen fra opprinnelig avgangssted til endelig
bestemmelsessted. 

Avstanden mellom Hamburg og Tromsø, som utgjør reisen, er etter storsirkelmetoden
mer enn 1 500 kilometer. Klager har krav på standarderstatning på 400 euro. 

Nemnda anbefaler at klager gis medhold. 

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler at Widerøe utbetaler 400 euro til klager.