Vedtak i Pakkereisenemnda

Sammendrag

Saken gjelder spørsmålet om en booking er bindende.

Dato
18.09.2013

Saksnummer
305/12

Tjenesteyter
Solia AS

Sakens dokumenter ble lagt frem.

Klager: X

Turarrangør: Solia AS

Antall reisende: 4

Reisens pris: 2.620,-

Saken gjelder:

Saken gjelder spørsmålet om en booking er bindende.

Klager anfører at han den 9. desember 2012 på nettet bestilte en 2-ukers tur for 2
voksne og 2 barn til Gran Canaria. Reisen ble bestilt på restplass.no og skulle koste
kr.2620,-.Reisen skulle foregå 9/3-24/3 2013. Samme dag som han bestilte reisen mottok
han Billett/reisebevis. Senere samme kveld mottok han en e-post melding om at den
bestilte turen ikke eksisterer, at reisen derfor var avbestilt og at det innbetalte beløp
ville bli refundert. Klager anfører at bestillingen er bindende og krever en tilsvarende
reise til samme pris.

Solia har vist til at det oppsto en teknisk feil ved oppdatering av prisene.

Det ble da lagt ut en «Premiumtur» som ikke eksisterer til Hotel Gloria Palace.

Som en konsekvens av feilen ble reisen også kraftig feilpriset i forhold til ordinære priser på
disse reisene. Den aktuelle reisen var en gruppetur for godt voksne (50+) med måltider og
utflukter, mens klager skulle ha med to barn.

Av Solias reisevilkår fremgår at det tas forbehold om at reiser og priser på nettsiden kan
inneholde feil av tekniske årsaker, og at slike feil vil bli varslet innen 24.timer.

Nemnda bemerker:

Når en reise bestilles på restplass.no, blir bestilleren automatisk overført til turarrangørens
hjemmeside - i dette tilfelle solia.no. Solia har ikke fremlagt opplysninger som viser at det var
noe på nettsiden som gjorde at bestilleren burde ha forstått at tilbudet skyldtes en teknisk feil
- f.eks. at det fremgikk at dette var en «seniortur» og ikke for barn. At turen var lavt priset, var
heller ikke nødvendigvis et varsel for bestilleren om at det forelå en feil - når det bestilles en
restplass, vil det normalt være med en forventning om nettopp lav pris.

I utgangspunktet foreligger det dermed et tilbud fra Solia som er akseptert av bestilleren - og
dermed også i utgangspunktet en bindende avtale. Imidlertid fremgår det av Solias reisevilkår,
som bestilleren aksepterer som en del av avtalen når han bestiller, at Solia tar forbehold om
feil vedrørende reiser og priser som skyldes tekniske årsaker, og at slike feil vil bli varslet i
løpet av 24 timer. Når det gjelder betydningen og gyldigheten av dette forbehold, har nemnda
delt seg i et flertall og et mindretall:

Flertallet, nemndas leder og bransjens representanter, finner under en viss tvil at et
slikt forbehold har gyldighet og slår gjennom prinsippet om at bindende avtale var
inngått ved aksept av tilbudet. Når årsaken var en slik teknisk feil som det er tatt
forbehold om og når bestilleren fikk beskjed om feilen samme dag noen få timer etter
bestillingen og bekreftelsen, hadde han ennå ikke innrettet seg etter det han oppfattet
som en avtale. I anledning mindretallets dissens nedenfor vil flertallet også bemerke at
det synes inkonsekvent når mindretallet på den ene side legger til grunn at Alminnelige
vilkår for pakkereiser kommer til anvendelse fordi de er en del av turarrangørens vilkår
mens på den annen side forbeholdet om feil ikke kommer til anvendelse selv om det er
en del av de samme vilkår.

Mindretallet, forbrukernes representanter, viser til at i henhold til Alminnelige vilkår
for pakkereiser pkt.1 første ledd anses avtalen inngått ved bekreftet bestilling. Det er
etter mindretallets vurdering ikke tvilsomt at det ble inngått en gyldig avtale om en
bestemt pakkereise til den pris som fremgikk av Solias hjemmeside ved at bestiller
aksepterte tilbudet ved bestilling og betaling. Solia bekreftet bestillingen ved å sende
billetter basert på denne pris. Mindretallet er av den oppfatning at det ikke er grunn til
å anta at klagerne forsto at det var en trykkfeil, slik at avtalelovens § 33 ikke kommer
til anvendelse. § 33 lyder:

Selv om en viljeserklæring ellers måtte anses for gyldig, binder den ikke de som har avgitt
den, hvis det på grunn av omstendigheter, som forelå da den annen pert fikk kunnskap om
erklæringen, og som det må antages at han kjente til, ville stride mot redelighet eller god tro å
gjøre erklæringen gjeldende.

Mindretallet viser til at det ofte annonseres pakkereiser til svært rimelige priser.

Mindretallet er etter dette av den oppfatning at Solia ikke hadde anledning til å avbestille
reisen.

Solia har henvist til sine reisevilkår der de tar forbehold for trykkfeil og at bestillinger kan bli
endret innen 24 timer nærmeste virkedag etter bestilling. Mindretallet er av den oppfatning
at dette ikke kan føre frem. Forbeholdet gjelder før avtale inngås. Dersom Solia forut for
avtaleinngåelsen hadde blitt klar over feilen og opplyst dette til klageren før bekreftelse var
gitt, kunne klager ikke krevet reisen til den annonserte pris. Trykkfeil gir ikke rett til å fragå en
inngått avtale.

Nemndas vedtak blir i henhold til flertallets syn. Den samlede nemnd har imidlertid merket
seg at det har forekommet andre tilsvarende saker for Solias vedkommende, og det kan
derfor være grunn for Solia til å se nærmere på dette problemet.

Vedtak:

Reklamasjonsnemnda kan ikke anbefale at klager gis medhold i kravet om ny reise.