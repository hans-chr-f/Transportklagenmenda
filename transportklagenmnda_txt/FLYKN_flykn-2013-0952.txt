Vedtak i Transportklagenemnda - Fly

Sammendrag

Krav om erstatning grunnet kansellering.

Dato
27.05.2014

Saksnummer
952/13F

Tjenesteyter
British Airways

Klager har i det vesentlige anført:

Klager skulle reise fra Bergen til London den 28. september 2013 kl. 20:05 med BA759. Flyet
ble kansellert, og klager ble booket om til samme avgang dagen etter kl. 20:05.

Klager mistenker at årsaken til kanselleringen er av kommersielle årsaker.

Klager krever standarderstatning 250 euro i henhold til EU-forordning 261/2004. Videre krever
klager refundert utgifter til mat, transport og parkering.

Det vises for øvrig til klagers brev.

British Airways har i det vesentlige anført:

BA759 ble kansellert som følge av restriksjoner i luftrommet, det vises til fremlagt rapport.
Kanselleringen er ikke kompensasjonsberettiget i henhold til EU-forordning 261/2004 da
årsaken til hendelsen var ekstraordinære omstendigheter utenfor British Airways kontroll.

Ved kansellering blir passasjerene booket om til neste ledige avgang, eller de kan velge å
avbryte reisen mot full refusjon. Klager valgte førstnevnte.

Klager ble tilbudt hotell, men han valgte å reise til hjemsted.

British Airways har refundert klagers transportkostnader til/fra hjemsted, men kan ikke
imøtekomme hans krav om standarderstatning.

Det vises for øvrig til British Airways brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Nemnda legger på bakgrunn av de foreliggende opplysninger til grunn at flygningen fra
Bergen til London ble kansellert som følge av restriksjonen i luftrommet over Heathrow
tidligere på dagen. Nemnda er av den oppfatning at dette er å anse som en ekstraordinær
omstendighet, og at kanselleringen ikke var til å unngå. Kanselleringen gir følgelig ikke rett til
standarderstatning etter EU-forordningen.

British Airways har refundert klagers transportkostnader til og fra hjemstedet.

Klager ble omrutet til London neste dag. Han ble påført ekstra utgifter parkering i London. Da
British Airways ikke hadde mulighet til å unngå at klager kom forsinket til London, er de ikke
pliktig til å erstatte klagers tap, jf. luftfartsloven § 10-20, Montrealkonvensjonen artikkel 19.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.