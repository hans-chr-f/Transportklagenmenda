Vedtak i Transportklagenemnda - Fly

Sammendrag

Krav om refusjon av taxiutgifter. Problemer med bagasjebåndet på Oslo lufthavn.

Dato
16.05.2017

Saksnummer
2016-00062

Tjenesteytere
Norwegian

Klager har i det vesentlige anført

Klager skulle reise fra Pristina (PRN) til Oslo lufthavn (OSL) med Norwegians flyvning
DY1909 13. juli 2016. Reisefølget bestod av tre personer. 

Problemer med bagasjebåndet på Oslo lufthavn denne dagen medførte at klager mistet
sin forhåndsbetalte busstransport fra Oslo til Karlstad. Reisefølget forsøkte å bestille
nye billetter med den senere avgangen fra Oslo til Karlstad, men denne avgangen var
fullbooket. Klager og hans reisefølge besluttet derfor å ta taxi. 

Klager krever følgelig taxiutgifter på kroner 3 500 refundert av Norwegian.

Tjenesteyterne har i det vesentlige anført
Klager krever refusjon av utlegg til taxi ved ankomst i Oslo 13. juli 2016. Reisefølget måtte
vente lenge på bagasjen, klager mistet sin forhåndsbetalte buss og tok til slutt taxi hjem. 

Norwegian viser til fremlagt rapport som bekrefter at det var problemer med
bagasjebåndet på Oslo lufthavn denne dagen. Dette er forhold utenfor flyselskapets
kontroll. Selskapet er ikke ansvarlig for uregelmessigheter ved driften av bagasjebåndet
på Oslo lufthavn, jf. luftfartsloven § 10-20. 

Norwegian avviser på ovennevnte grunnlag klagers krav om refusjon av taxiutgifter.

Nemnda bemerker

Klager har opplyst at de ventet fire timer på Gardermoen på sin bagasje på grunn av
feil med bagasjebåndet. De rakk derfor ikke sin forhåndsbestilte buss, og fikk heller ikke
plass på neste bussavgang. Klager har krevd refundert utgiftene til taxi hjem til Karlstad.

Flyselskapets ansvar etter luftfartsloven § 10-20 er som følger:

"Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke er
mulig for dem."

Det var i henhold til fremlagt dokumentasjon stopp på bagasjebåndet for internasjonale
avganger og ankomster den aktuelle dagen. Dette er i utgangspunktet ikke noe som kan
lastes flyselskapet, men er Oslo lufthavns ansvar. Nemnda kan i dette tilfellet ikke se
at det er rimelige forholdsregler Norwegian kunne ha tatt for å unngå tapet. Nemnda
mener derfor at Norwegian ikke er erstatningsansvarlig etter luftfartsloven § 10-20 for
klagers tap som følge av forsinkelsen.

Vedtak

Transportklagenemnda - fly anbefaler ikke at klager gis medhold.