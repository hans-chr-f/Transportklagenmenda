Vedtak i Pakkereisenemnda

Sammendrag

Krav om prisavslag grunnet hotellstandard,
rengjøring, aircondition og reiselederservice.

Dato
16.01.2018

Saksnummer
2017-02631

Tjenesteytere
Amisol Travel AS

Klager har i det vesentlige anført

Klager bestilte reise for to personer med innkvartering i et økonomirom uten måltid på
Villa Bianca, Taormina området, Sicilia i perioden 04.07.2017 - 11.07.2017. Totalpris kr.
14.790.

Hotellrommet var lite og skittent med mugg i dusjsonen og var mer likt en bunker.
Rommet hadde et vindu rett mot balkongen til to naborom og med en armlengdes
avstand. Her var det direkte innsyn til sengene. For å unngå dette, ble klager nødt til å
lukke vinduet og gardinene for skjerming. Det hjalp lite å lyse opp dette bunkerlignende
rommet med en liten vegglampe.

Aircondition var sentralstyrt og kunne ikke justeres eller slås av. Aircondition var stilt til
19 grader og det var så kaldt at det var umulig å sove med kun et lite laken som dyne.
De ble begge forkjølet og syke, noe som preget resten av ferien. Etter tre dager ble
aircondition justert opp til 21 grader, men det var fortsatt kaldt, og klager frøs hver
eneste natt.

På baderommet var toalettet plassert fem cm fra veggen og under 15 cm fra
dusjkabinettet, så det var ikke plass til å sitte på toalettet. Selv om man prøvde å være
kreative var det umulig å bruke toalettet da det var plassert mellom et bidé, veggen og
dusjkabinettet. Klager måtte bruke et toalett utenfor hotellet hele oppholdet.

Klager anfører at hotellrommet ikke holdt en standard som tilsvarer tre stjerner. Klager
mener bildene på Amisols hjemmeside er direkte misvisende og ikke gir et korrekt bilde
av hotellet. 

Klager ankom sent på kvelden, og sendte derfor e-post til Amisol neste morgen.
De fikk svar om at de måtte kontakte Amisols representant på Sicilia. Klager møtte
representanten samme formiddag. Hun forsøkte å snakke med resepsjonen på hotellet,
men ble også avvist, og klager fikk beskjed om at det ikke var noe hun kunne gjøre med
saken. Dermed sendte klager på nytt e-post til Amisol med forventning om at de skulle
løse saken. Svarene de fikk var at de skulle sende beskjed til deres medarbeider og håpet
det ville løse seg. Klager hørte ikke noe mer etter det, og den siste e-posten de sendte
fikk de aldri svar på. De fikk ingen hjelp i løpet av den uken de var på Sicilia. 

Klager krever et prisavslag på totalt kr. 13.311.

Det vises for øvrig til korrespondanse fra klager.

Tjenesteyterne har i det vesentlige anført
Amisol anfører at de ikke har bilder av økonomirom som klager bestilte. Rommene som
er avbildet er rom med havutsikt.

I Amisols beskrivelse av økonomirom fremgår det at de er små og at de er mindre enn
standardrom. Plasseringen av rommene kan variere og rommenes beliggenhet fremgår
ikke av hotellbeskrivelsen. 

Klager sendte e-post til Amisol den 05.07.2017 vedrørende aircondition som ikke lot seg
styre av hotellets gjester da denne var regulert sentralt. Amisols medarbeidere på stedet
ble informert og de kontaktet igjen hotellet og fikk til svar at det ikke var noe galt med
aircondition.

Amisol har ikke tidligere blitt gjort kjent med at det ikke går an å benytte toalettet på
badet på grunn av toalettets plassering. Amisol er enig i at det kan bli trangt når toalettet
er plassert 5 cm fra veggen. Amisol ble først informerte om forholdene på badet og
toalettet i en e-post fra klager den 10.07.2017, dagen før hjemreisen.

Amisols medarbeidere forsøkte å hjelpe klager med å bytte rom, men hotellet var fullt. I
juli måned er det høysesong og vanskelig å få rom, og klager fikk derfor ikke bytte rom. 

Amisol kan ikke etterkomme klagers krav om prisavslag.

Det vises for øvrig til korrespondanse fra Amisol Travel AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet.

Klageren bestilte og fikk et økonomirom på Villa Bianca, Taormina, Sicilia.  Hun var
misfornøyd både med rommets beliggenhet og størrelse og utforming av badet, hvor det
anføres at toalettet var plassert slik at det var ubrukelig for voksne personer.  Hun mener
videre at markedsføringen er misvisende, i og med at det rommet hun fikk ikke lignet
noen av de rommene som er avbildet i hotellprospektet.

Nemnda har sett på hotellets nettside.  Det er vist bilder av tre rom.  Felles for disse er at
de har havutsikt.  Etter beskrivelsen av rommene, som også er en del av avtalen, er det
bare de dyreste rommene som har havutsikt.  Rommene er beskrevet slik:

”Havutsikt rom m.frokost. Rommet har balkong og sengeplass for 2 personer med
mulighet for ekstraseng til 1 person.
Standard rom m.frokost for 2 personer. 
Økonomi rom uten måltid for 2 personer. Økonomi rom er mindre i størrelse enn
standard rom. 
Det er kun Havutsikt rom som har egen balkong. Alle rom har tilgang til felles terrasse
med havutsikt og sittegruppe.”

Etter dette legger nemnda  til grunn at klagerens rom er i samsvar med det som
ble bestilt.  På et hotell vil rommene ha forskjellig plassering, og det antas at
økonomirommene har den minst attraktive plasseringen.  

Innstilling av aircondition gjøres ofte sentralt.  Nemnda kan ikke se at sentral regulering
innebærer noen mangel.  Temperaturen ble satt opp med to grader etter klage.  Hvilken
temperatur som oppleves som behagelig er individuelt.  Det er opplyst at hotellet var
fullt. Nemnda antar da at temperaturen passet for de fleste, ettersom den ikke ble
ytterligere oppregulert.

Når det gjelder størrelse og utforming av badet anser arrangøren at dette er tatt opp
for sent. Nemnda er ikke enig i det.  Klage ble fremsatt allerede første morgen etter
ankomst.  Etter nemndas syn gjaldt klagen rommet generelt.  Stedlig representant
forsøkte å hjelpe til med å bytte rom, men lykkes ikke med det da hotellet var fullt. 

Det er anført at badet var så lite at man ikke kunne benytte toalettet.  Det er ikke
fremlagt noe bilde at badet, hvilket kunne ha vært opplysende for nemnda.  Slik saken nå
er opplyst, finner nemnda at det ikke er sannsynliggjort at toalettet ikke kunne benyttes.
Nemnda finner det usannsynlig at et bad som inneholder både bidet, dusj, vask og
toalett er slik utformet at det er for trang plass til å benytte toalettet. Det er klageren
som har bevisbyrden i dette tilfellet, og den er etter nemndas syn ikke oppfylt.

Slik saken ligger an finner nemnda ikke å kunne anbefale at det blir gitt prisavslag.

Vedtak

Pakkereisenemnda finner ikke å kunne anbefale at det blir gitt prisavslag i dette tilfellet.