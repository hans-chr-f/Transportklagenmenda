Vedtak i Pakkereisenemnda

Sammendrag

Saken gjelder flyforsinkelse fra Las Palmas

Dato
25.09.2012

Saksnummer
68/12

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Destinasjon: Gran Canaria

Antall reisende: 2

Reisens pris: 14.136,-

Tidspunkt: 250112 - 020312

Saken gjelder:

Saken gjelder flyforsinkelse fra Las Palmas

Klager anfører at flyavgang ble ca. 9 ½ t forsinket og ankomst Oslo tilsvarende
forsinket. Hun mener seg berettiget til kompensasjon for dette.

Passasjerene ble heller ikke informert om sine rettigheter.

Begge ektefeller hadde forelesningsforpliktelser.

For å rekke disse fikk de ekstrautgifter på kr.775,-.

Star Tour har vist til at forsinkelsen hadde tekniske årsaker og at det derfor ikke er
grunnlag for kompensasjon bortsett fra eventuelle utgifter til mat og drikke utover
det de fikk. Gjestene ble for øvrig hentet avreisedagen til avtalt tid og kjørt til et hotell
for opphold og forpleining under forsinkelsen. Flyselskapet hadde ingen mulighet til
å forhindre feilen til tross for tidligere teknisk kontroll. Det tok tid å utbedre feilen og
nytt fly måtte leies inn.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Opplysninger om avreisetidspunkter og ankomst i reisedokumentene er en del av avtalen, og
forsinkelser av en viss varighet kan derfor gi grunnlag for prisavslag/kompensasjon.

For forsinkelser på utreise til feriested fremgår erstatningsreglene av pkt. 8 f) i Alminnelige
vilkår for pakkereiser. Reklamasjonsnemnda har tidligere anvendt disse regler også på
forsinkelser på hjemreisen. Reglene innebærer at det i et tilfelle som dette bare er grunnlag
for kompensasjon hvis forsinkelsen er over 16 t, mens forsinkelsen her var 9 t og 47 min.

EU-forordning 261/204 kan også gi grunnlag for erstatning ved forsinkelse.

Imidlertid bortfaller retten til erstatning etter forordningen dersom forsinkelsen skyldes
ekstraordinære omstendigheter som ikke kunne ha vært unngått.

Nemnda legger til grunn at årsaken i dette tilfelle var av en slik teknisk art at det heller ikke
etter EU-reglene blir tale om erstatning.

Vedtak:

Reklamasjonsnemnda for pakkereiser kan ikke anbefale at det gis kompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Solveig Kohagen, Ving Norge AS

Unn Vestad, Tyrkiareiser AS.