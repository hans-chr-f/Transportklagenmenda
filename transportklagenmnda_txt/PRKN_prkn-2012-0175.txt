Vedtak i Pakkereisenemnda

Sammendrag

Saken gjelder hotellstandard og støy, Marmaris, Tyrkia.

Dato
21.05.2013

Saksnummer
175/12

Tjenesteyter
Detur Norway AS

Sakens dokumenter ble lagt frem.

Klager: X

Turarrangør: Detur Norway AS

Antall reisende: 2

Reisens pris: 12.580

Saken gjelder:

Saken gjelder hotellstandard og støy, Marmaris, Tyrkia.

Klager anfører at hotellet er beskrevet som familiehotell med fint barnebasseng.
Bassenget kunne de ikke bruke da det var gjenger som festet hele natten og satt i
bassenget, hvor de drakk, røyket, knuste glass og tømte alkohol i bassenget.

Lydnivået om natten var slik at de ikke fikk sove, og hele området var okkupert om dagen. Det
var sneiper og knuste glass og utrygt for barn.

Klager betalte 84 euro for a/c som mesteparten av tiden ikke virket.

Også rengjøringen var dårlig. Hun krever full kompensasjon og dekning av utgifter til a/c og
taxi til stranden fordi de ikke kunne bruke hotellets basseng.

Detur har anført at det i høysesongen må forventes støy fra andre gjester, men har
forståelse for at støyen i dette tilfelle har vært særdeles forstyrrende.

De har derfor tilbudt kr.1.000,- i kompensasjon. Når det gjelder a/c som ikke virker, ble dette
ikke tatt opp med Deturs representant på stedet.

Heller ikke mangelfull rengjøring ble tatt opp på stedet.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid etter at den reisende har meldt fra om manglene til turarrangøren.

Selv om de reisende må være forberedt på noe støy fra andre gjester på et feriehotell, kan
forholdene være så sjenerende at de utgjør en mangel ved reisen. Klagers fremstilling av
forholdene på hotellet her synes i det vesentlige bekreftet av Detur, og Reklamasjonsnemnda
legger til grunn at forholdene var slike at de utgjorde en mangel ved reisen som gir rett til
prisavslag.

Når det gjelder a/c anlegget og rengjøring, ble disse forhold ikke tatt opp på stedet. Detur fikk
dermed ikke anledning til å avhjelpe eventuelle mangler på disse punkter.

Når det gjelder støyforholdene og den ubehagelige opptreden fra andre gjester, som
gjorde at klager og hennes 4-årige sønn ikke kunne benytte barnebassenget, finner
Reklamasjonsnemnda at klager bør få et prisavslag på til sammen kr.2000,- det vil si kr.1.000,-
utover det som er tilbudt.

Vedtak:

Reklamasjonsnemnda for pakkereiser anbefaler at det gis et samlet prisavslag på kr.2.000,-.

Vedtaket var enstemmig.