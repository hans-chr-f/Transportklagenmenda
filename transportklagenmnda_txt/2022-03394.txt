Vedtak i Transportklagenemnda
- Kollektivreiser

Sammendrag

Krav om refusjon av bussbillett og dekning av billettutgifter til videre buss
som følge av innstilling. Anført manglende informasjon om innstilling.

Dato
12.03.2024

Saksnummer
2023-03715

Tjenesteytere
Brakar

Klager har i det vesentlige anført

Klager skulle reise med buss den 13. november 2023 fra Hønefoss til Oslo, og deretter
videre til Råbekken utenfor Fredrikstad. 

Klager anfører at han sjekket reiserute i appen Brakar Reise og fant ut at buss med
avgang kl. 12:00 skulle ankomme Oslo litt over kl. 13:00. Klager anfører at han derfor
kjøpte billett i appen Brakar Billett, gikk videre til Vys app og kjøpte reise fra Oslo til
Råbekken. Bussen videre skulle gå kl. 14. 

Klager anfører at appen Brakar Reise viste at reise med busslinje 200 hadde avvik,
men ikke noe som ville medføre forsinkelser. Klager anfører at kl. 11:55 viste
informasjonstavle på Sentrumstopp i Hønefoss at buss kl. 12:00 skulle gå som vanlig.
Klager anfører at klokken passerte 12:00 og at det etter noen minutter stod at neste
buss skulle gå kl. 13:00. Klager anfører at det ikke ble gitt noe informasjon om forsinkelse
eller innstilling. Klager anfører at han måtte vente med å reise til neste dag på grunn av
åpningstider hos forhandler ved sluttdestinasjonen. 

Klager anfører at han kontaktet Brakar via deres nettside, men at Brakar fraskrev seg
ansvar på grunn av hendelser utenfor deres kontroll. Klager anfører at dette ikke er godt
nok, da det burde/skulle vært gitt informasjon. Klager anfører at informasjonen ikke
var lagt inn i appene Brakar Reise og Brakar Billett, ei heller på informasjonstavlen ved
stoppestedet. Klager anfører at det ikke nevnes noe sted i appene at man må sjekke
Facebook eller Brakars nettside for ytterligere informasjon. Klager anfører at det er for
dårlig å henvise til Facebook/nettside når reisende må bruke én app for rutetider og
en annen for billett. Klager anfører at det naturlige ville være å legge inn varsel i en av
appene, og eventuelt på informasjonstavlen ved Sentrumstoppen i Hønefoss. 

Klager anfører at han holder Brakar direkte ansvarlig for kjøp av begge reisene.

Klager krever refusjon av bussbillett (184 kroner), samt dekning av billettutgifter til videre
buss (249 kroner), totalt 433 kroner.

Tjenesteyterne har i det vesentlige anført
Veien var sperret i begge retninger og bussen kom ikke frem. En lastebil hadde mistet
lasten på E16. Reisegarantien gjelder ikke under slike forhold. 

Det ble informert om forsinkelser på Brakars nettside og Facebook. Det er foreløpig ikke
mulig å få lagt inn avvik som dette i appene. 

Brakar står fast ved avgjørelsen.

Nemnda bemerker

Klager har fremsatt krav om refusjon av bussbillett, samt dekning av billettutgifter
til videre buss, som følge av at bussen han skulle ta fra Hønefoss til Oslo S den 13.
november 2023 ble innstilt. 

I henhold til Brakars reisegaranti dekker selskapet utlegg til alternativ transport opptil
en bestemt sum dersom det oppstår forsinkelser eller annen svikt i kollektivtilbudet.
Det fremgår at reisegarantien ikke gjelder «ved hendelser som streik og liknende,
naturkatastrofer, ekstraordinære værforhold (kraftig snøfall, flom, ras osv), veiarbeid og
uforutsette trafikale forhold, store arrangementer som berører kollektivtrafikken i stor
grad».

Brakar har anført at bussen ble innstilt som følge av at en lastebil hadde mistet lasten
på E16. Dette er imidlertid ikke dokumentert, og nemnda kan således ikke legge dette til
grunn. Nemnda bemerker at det i utgangspunktet er Brakar som må ha bevisbyrden for
at unntaket i reisegarantien kommer til anvendelse. 

Nemnda bemerker imidlertid at reisegarantien kun tilbyr refusjon av dokumenterte
utlegg til annen alternativ transport. Klager har ikke dokumentert at han har hatt utgifter
til alternativ transport som følge av innstillingen. 

Det fremgår av vilkårene for Brakar Billett at billetter som ikke er startet kan kanselleres
av den reisende selv i appen. Det er uklart om dette var mulig i dette tilfellet, da
kanselleringen her kan ha kommet etter at billetten var startet. Klager har da betalt for
en tjeneste han ikke har fått, og har krav på refusjon for den betalte billetten han ikke
fikk benyttet. 

Hva gjelder klagers krav om å få dekket billettutgifter til videre reise med Vy Buss fra Oslo
S til Hollendergata, bemerker nemndas flertall, nemndsleder og bransjerepresentantene,
at reisegarantien ikke dekker følgeskader, som utgifter til tannlege, forretningsavtaler,
flyreiser eller lignende. I dette tilfellet mistet klager en bussavgang videre med en annen
tjenesteyter. Flertallet kan ikke se at et slikt tap er dekningsmessig etter reisegarantien.

Mindretallet, forbrukerrepresentantene, mener at busspassasjerers rett til erstatning
for tap grunnet kansellering følger av alminnelige obligasjonsrettslige prinsipper
om kontrollansvar ved kjøp, utviklet gjennom rettspraksis og juridisk teori. Etter
kontrollansvaret hefter tjenesteyter for feil som ligger innenfor selskapets kontroll.

Brakar har ikke dokumentert at årsaken til innstillingen her lå utenfor egen kontroll.
Videre må det etter mindretallets syn anses påregnelig for tjenestetilbyder at enkelte
reisende med buss til Oslo skal videre med en annen buss, og at en kansellering av
avgang kan påføre passasjeren utgifter til ny transport.

Mindretallet mener etter dette at klager har krav på dekning av utgiften til ny bussbillett
Oslo-Råbekken med kroner 249.

I tråd med flertallets vurdering har nemnda etter dette kommet til at klager har krav på
refusjon av bussbillett men ikke dekning av billettutgifter til videre bussreise.

Vedtak

Transportklagenemnda anbefaler at klager gis medhold for refusjon av bussbillett med
184 kroner. Ellers ikke medhold. Dissens.