Vedtak i Transportklagenemnda - Fly

Sammendrag

Krav om standarderstatning som følge av kansellering.

Dato
14.01.2020

Saksnummer
2019-00896

Tjenesteytere
SAS

Klager har i det vesentlige anført

Den15. februar 2019 skulle klager og to medpassasjerer reise med SK4546 fra Oslo til
Alta. De skulle ha landet i Alta kl. 14.00. Da flyet nærmet seg Alta, kunne det imidlertid
ikke lande grunnet dårlig sikt. Flyet satte da kurs mot Tromsø for å fylle drivstoff , og
kapteinen informerte passasjerene om at de ville prøve å lande på nytt i Alta etter å ha
fylt drivstoff. I Tromsø fikk passasjerene imidlertid beskjed om at flyet måtte tilbake til
Oslo. Etter ankomst på Gardermoen ble klager og medpassasjerene omrutet til SK6300
fra Gardermoen til Alta med avgang dagen etter. De ankom Alta kl. 09.58, over 19 timer
forsinket.

Klager har forståelse for at det var dårlige værforhold den aktuelle dagen og at flyet ikke
kunne lande i Alta på det aktuelle tidspunktet. SAS pliktet imidlertid å få passasjerene
raskest mulig til Alta, og SAS kunne ha forkortet forsinkelsen. Beslutningen om å fly
tilbake til Gardermoen ble antakelig gjort for å begrense følgeforsinkelsene for fly og
mannskap, noe som er forståelig, men likevel ikke relevant for klager. 

Et alternativ kunne vært å forsøke å lande i Alta igjen på et senere tidspunkt. Det sluttet
å snø i Alta litt senere på dagen. Widerøe landet i Alta kl. 15.43, kl. 16.20 og kl. 19.07
samme dag.

SAS kunne eventuelt ha satt opp buss til Alta eller tilbudt passasjerene som kun reiste
med håndbagasje og SAS Plus-billetter, omruting fra Tromsø til Alta med WF926, som
hadde avgang fra Tromsø kl. 17.00 den 15. februar, og som hadde ledige seter. Klager
spurte om dette var mulig, men dette ble avvist. Klager opplyser at rundt ti passasjerer
valgte å gå av flyet i Tromsø og kjøpe egne billetter til Alta. Dette viser at SAS hadde hatt
tid til å ordne med alternativ transport fra Tromsø til Alta.

SAS kunne videre ha satt opp et nytt fly fra Oslo til Alta om kvelden den 15. februar eller
ha valgt å omrute passasjerene med barn, SAS Plus-billetter og kun håndbagasje til
Norwegians flyvning DY328 fra Gardermoen til Alta via Tromsø, som gikk fra OSL kl. 19.30
den 15. februar.

Det vises for øvrig til klagers brev.

Klager krever standarderstatning på 250 euro per passasjer, totalt 750 euro, i henhold til
EU-forordning 261/2004, eventuelt utbetalt i EuroBonus-poeng.

Tjenesteyterne har i det vesentlige anført
Flyet som skulle operere SK4546, gjorde forsøk på å lande i Alta, men dro deretter til
Tromsø, da værforholdene ikke var gode nok for å kunne lande i Alta. Da værutsiktene
tilsa at forholdene ikke ville bedre seg med det første, ble det tatt en beslutning om å
returnere til Oslo og fly passasjerene til Alta morgenen etter med et ekstrafly (SK6300).
Det vises til fremlagt dokumentasjon på dette.

I situasjoner med dårlige værforhold og omdirigeringer blir alternativer nøye vurdert,
og beslutningene blir tatt ut fra en helhetsvurdering der besetningens maksimale antall
tillatte arbeidstimer og drivstoff er to viktige faktorer.

Dette var sent på ettermiddagen, og det var ikke mulig å skaffe til veie besetning og
flymaskin for å fly til Alta samme kveld. SAS hadde allerede sendt et ekstrafly til Evenes
for å hente passasjerer som fikk sin flyvning kansellert på grunn av været.

Rotårsaken til at klager og medpassasjerene ble forsinket var dårlige værforhold i Alta,
noe som er ekstraordinære omstendigheter og utenfor flyselskapets kontroll.

Ved å sette inn et ekstrafly som kunne frakte passasjerene neste morgen, kl. 08.15, til
Alta, mener SAS at det ble truffet rimelige tiltak for å frakte passasjerene raskest mulig til
ankomststedet. 

På bakgrunn av dette kan ikke klagers krav om standarderstatning imøtekommes i dette
tilfellet.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. Det samme
gjelder forsinkelser som overstiger tre timer. Det vises til EU-forordning 261/2004 artikkel
6 jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Nemnda mener at flyselskapet SAS har godtgjort at verken omdirigeringen og
forsinkelsen den medførte eller de ekstraordinære omstendighetene kunne vært unngått
selv om alle rimelige tiltak var truffet. Dokumentasjonen viser at klagers flyvning ble
omdirigert som følge av værforholdene ved Alta lufthavn. Flyet ble omdirigert til Tromsø
da flyet ikke klarte å lande i Alta.  SAS har videre forklart inngående hvordan veien videre
ble vurdert, og at det beste alternativet var å fly til Oslo og sette opp et nytt fly derfra
neste morgen. 

Klager har etter nemndas vurdering ikke rett til standarderstatning i dette tilfellet.

Vedtak

Transportklagenemnda–fly anbefaler ikke at klager gis medhold.