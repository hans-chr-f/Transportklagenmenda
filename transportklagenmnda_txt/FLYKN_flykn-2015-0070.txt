Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
28.08.2015

Saksnummer
0070/15F

Tjenesteyter
Norwegian Air Shuttle ASA

Klager har i det vesentlige anført:

Klagerne skulle reise fra Longyearbyen til Gdansk via Oslo den 10. juli 2014 kl. 04:10. DY397 fra
Longyearbyen til Oslo ble kraftig forsinket slik at de mistet sin videreforbindelse.

Klagerne kontaktet Norwegian men fikk beskjed om at det ikke var ledig til Gdansk de neste
to-tre dagene. Klagerne måtte derfor selv skaffe nye billetter med annet selskap De ankom
Gdansk over 24 timer forsinket.

Klager stiller seg kritisk til at de ubenyttede flybillettene fra Oslo til Gdansk først ble refundert
så snart klagen ble lagt frem for Transportklagenemnda, fem måneder etter at hendelsen fant
sted.

Klager krever standarderstatning 400 euro per person i henhold til EU-forordning 261/2004.
Videre krever klager refusjon av utgift til nye billetter, 417,72 euro.

Det vises for øvrig til klagers brev.

Norwegian har i det vesentlige anført:

DY397 ble forsinket 17 timer og 25 minutter forsinket grunnet sent ankommet fly som følge av
værforholdene i Longyearbyen. Det vises til fremlagt værrapport. Passasjerene mottok care i
henhold til forordningen.

For at Norwegian skal kunne hjelpe passasjerer med ombooking, hotell og care i slike
situasjoner er flyselskapet avhengig av at de blir kontaktet av passasjerene. I dette tilfellet er
det ikke registrert noe sted at klagerne tok kontakt med Norwegian verken på flyplassen eller
per telefon. Dersom klagerne hadde tatt kontakt med Norwegian ville de blitt tilbudt hotell og
ombooking på neste avgang morgenen etter.

Klagerne valgte å kjøpe nye billetter med et annet selskap. Norwegian har refundert de
ubenyttede billettene.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiko, uforutsette mangler ved flysikkerheten og
streiker som påvirker driften til det transporterende selskap.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Norwegian kan på grunnlag av ovennevnte ikke imøtekomme klagernes krav.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av den fremlagte dokumentasjon til grunn at forsinkelsen
skyldtes værforholdene i Longyearbyen. Nemnda er av den oppfatning at dette er å anse som
en ekstraordinær omstendighet og at forsinkelsen ikke kunne unngås. Forsinkelsen gir etter
dette ikke rett til standarderstatning etter EU-forordningen.

Ved lengre forsinkelser skal flyselskapet bl.a. tilby mat og forfriskninger som står i rimelig
forhold til ventetiden samt hotellovernatting om nødvendig, jf. forordningen artikkel 5 nr. 1
bokstav a-c, jf. artikkel 9. Dersom forsinkelsen er på mer enn fem timer kan passasjeren velge
å avbryte reisen mot refusjon av hele billettprisen, jf. forordningen artikkel 6 iii, jf. artikkel 8 nr.
1 bokstav a. Forsinkelse gir ikke rett til omruting.

Klagerne valgte å avbryte reisen. De har da krav på refusjon av hele billettprisen. Refusjonen
burde ha skjedd innen syv dager, jf. artikkel 8 nr. 1 bokstav a.

Mange passasjerer ble berørt. Norwegian opplyser at passasjerene ble gitt care i
overensstemmelse med forordningen. Flyplassen i Longyearbyen er ikke stor, og det er uklart
for nemnda hvorfor klagerne ikke mottok/ba om dette. Norwegian har ikke registrert noen
telefonhenvendelse fra klagerne.

Nemnda finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.