Vedtak i Pakkereisenemnda

Sammendrag

Krav om prisavslag og erstatning på grunn av overbooking ved hotellet.

Dato
28.08.2015

Saksnummer
255/14P

Tjenesteyter
Apollo Reiser AS

Saken gjelder:

Krav om prisavslag og erstatning på grunn av overbooking ved hotellet.

Klager har i det vesentlige anført:

Klager ønsket å ta en uke alene i Syden etter ferien, med det formål å ta det helt med ro og få
tid til å lese fag (medisin) uten forstyrrelser før hun skulle starte i ny jobb 1. september. Det
var viktig for klager å bo på et rolig og luksuriøst hotell og med alt-i-ett slik at hun kunne slippe
å bruke tid på å flytte seg rundt for å spise/finne restauranter og måtte bruke tid på å «finne
ut av hvor man gjør hva». Hun finkjemmet derfor restplassene til de fleste turoperatørene på
jakt etter det riktige hotellet.

Hvilket land hun dro til var underordnet, så lenge overnevnte kriterier var på plass. Valget falt
på Blue Sea Village Resort & Spa, et 4+ stjerners hotell på Kreta i det rolige området Stalis.

Reisen med all inclusive kostet kr 7.438, noe som var en betydelig sum i dette tidsrommet,
i konkurranse med flybilletter ned i kr 498 og andre spesifiserte reiser til kr 1.598. Etter
ankomst til Kreta tok klager taxi til hotellet, men da hun skulle sjekke inn på hotellet fikk hun
beskjed om at det var overbooket og at de ikke hadde rom til henne. Dette hadde hotellet gitt
beskjed om til Apollo et par dager tidligere.

I telefonsamtale med Apollo fikk klager vite at det var tilnærmet fullbooket på Kreta og at
de måtte gi rom til klager der det var ledig. Klager kunne med andre ord like så godt reist
uspesifisert, noe som var i en helt annen prisklasse enn reisen hun bestilte.

Klager fikk så rom på hotell Albatros i Hersonissos, som er et familiehotell med mange barn
og alt annet enn rolig.

Klager var svært tydelig overfor Apollos representanter på reisemålet at dette ikke var
holdbart og måtte presisere at hun ønsket et annet hotell. Neste dag fikk hun telefon kl. 11.30
med informasjon om et hotell som virket å være bra, voksent og rolig. Klager takket ja til dette
og pakket og gjorde seg klar til å sjekke ut. Hun fikk så en kontrabeskjed om at det nye hotellet
ikke var ledig før neste dag. Klager måtte dermed pakke ut igjen og bli en natt ekstra på hotell
Albatross. Nese dag kunne hun, etter 1,5 timer i taxi, sjekke inn på hotell Elounda. Hotellet var
ok, 3 + stjerner, så under standarden klager hadde betalt for, men klager kunne endelig finne
roen.

Apollo ville ikke dekke taxi til flyplassen på hjemreisedagen og klager endte opp med å ta
transferbussen. Som følge av dette måtte hun dra mye tidligere fra hotellet enn planlagt og
vente i unødig mange timer på flyplassen før avreisen. For klager ble både ankomstdag og
avreisedag ødelagt på grunn av hotellbyttene. Ferien ble rotet og oppstykket. Klager har som
følge av dette ikke vært i nærheten av å få oppfylt formålet med reisen. Hun valgte hotell med
omhu, men opplevde å bli sendt rundt fra sted til sted som om hun skulle reist uspesifisert.

Klager krever et prisavslag tilsvarende forskjellen mellom hva hun betalte og uspesifisert reise
på gjeldene datoer, tilsvarende kr 5.840 pluss utlegg for taxier og annet tilsvarende kr 800.

Apollo har i det vesentlige anført:

Det er beklagelig at hotell Blue Sea Village Resort and Spa hadde overbooket, og at klager ikke
fikk beskjed om dette før hun var i resepsjonen. Ved sene overbookinger vil Apollo normalt
informere gjesten(e) på flyplassen, men siden klager ikke hadde bestilt transfer gjennom
Apollo, fikk hun dessverre ikke beskjed før hun kom til hotellet.

Hotell Blue Sea Village er et 4+ solers hotell, med flere fasiliteter for barn, og er derfor et
populært familiehotell. Som alternativ fikk klager hotell Albatross, som har en noe lavere
standard (3+), men de samme fasiliteter og fin beliggenhet i samme område. Imidlertid ønsket
ikke klager å bo her, mest fordi det var for mange barn og fordi det ikke var all inclusive.
Dagen etter ankomst fikk hun to alternativer:

Nana Beach som er et 4 solers all inclusive hotell i samme område som de to andre hotellene
og dit hun kunne flytte samme dag, og Elounda Blu som er et 3 solers «voksenhotell» i
Elounda lenger øst på Kreta som var ledig fra 5. august.

Klager valgte det siste, primært på grunn av at her var det ikke barn.

Apollo er enige i at starten på ferien ikke var bra, og at hotell Albatross ikke hadde helt samme
standard som hotell Blue Sea Village. Dog har klager fått tilbud om et hotell i samme klasse
og med all inclusive fra mandag 4. august, som hun valgte å takke nei til. Apollo viser til
hotellbeskrivelsene av de fire hotellene og reiseleders rapport.

Apollo har valgt å kompensere med kr 2.200 som utgjør 30 % av reisens pris. I tillegg har
Apollo refundert utgiftene på kr 800 som klager har oppgitt å ha hatt til taxi m.m. Med
bakgrunn i de alternativene Apollo har tilbudt, mener de at denne kompensasjonen er et
rimelig prisavslag i denne saken.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Partene er enige om at klageren ikke fikk den reisen hun hadde bestilt.

Nemnda legger til grunn at hun, som beskrevet, valgte hotell med omhu fordi hun ønsket
en stille og rolig ferie med mulighet til å lese uforstyrret. Hun fikk først da hun sto i hotellets
resepsjon vite at hotellet hun hadde valgt og betalt for, var overbooket.

Reklamasjonsnemnda kan ikke følge reisearrangørens logikk når det hevdes at klageren
ikke har krav på mer enn 20 % erstatning for de ulempene hun ble påført. Tilbudet er
senere endret til kr 3.000 inkludert taxi og matutgifter. At klageren ble tilbudt et hotell med
tilsvarende stjernerangering utgjør etter nemndas syn like fullt en mangel når dette var et
familiehotell med et støynivå som ut fra klagerens forutsetninger, var uakseptabelt.

Slik nemnda forstår saken, ble klageren etter to netter på det første erstatningshotellet,
skaffet et rom på erstatningshotell nr. 2. Dette var et stille hotell med et voksent klientell, men
holdt lavere standard enn det klageren hadde betalt for. Klageren fikk heller ikke tilbud om all-
inclusive, noe hun også hadde betalt for.

Hun fikk videre siste feriedag forkortet fordi arrangøren i første omgang ikke ville betale for
drosje til flyplassen. Hun reiste følgelig med transferbuss og måtte tilbringe flere timer på
flyplassen.

Nemnda finner etter en samlet vurdering at klageren bør få et prisavslag på 50 % av reisens
pris, avrundet til kr 3,750. I tillegg kommer utgifter til taxi.

Vedtak:

Reklamasjonsnemnda for pakkereiser anbefaler at klageren gis et prisavslag på 50 % av
reisens pris, avrundet til kr 3.750. I tillegg kommer utgifter til taxi.

Vedtaket er enstemmig.