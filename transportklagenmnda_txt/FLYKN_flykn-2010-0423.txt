Vedtak i Transportklagenemnda - Fly

Sammendrag

Krav om refusjon av ødelagt barnevogn.

Dato
30.06.2011

Saksnummer
423/10F

Tjenesteyter
Norwegian Air Shuttle ASA

Krav om refusjon av ødelagt barnevogn.

Klager har i det vesentlige anført:

Klager skulle reise fra Oslo til Tromsø med DY254 den 3. oktober 2010, og sjekket inn
barnevogn som spesialbagasje. Ved ankomst Tromsø oppdager klager at vognen er ødelagt.

Klager krever erstatning for reparasjon av vogn NOK 3300, det vises til brev fra Nor-Style AS på
Finnsnes.

Norwegian har i det vesentlige anført:

I Norwegians vilkår står det at bl.a. barnevogner må pakkes godt for å unngå skade under
transport. Norwegian dekker kun skadet vogn dersom den er tilstrekkelig emballert.

Norwegian anbefaler og godkjenner PramPack som godkjent barnevognemballasje.

Norwegian kan ikke imøtekomme klagers krav, og viser til Luftfartsloven § 10-18.

Nemnda bemerker:

Flyklagenemnda har behandlet flere klager mot Norwegian med krav om erstatning for skade
på barnevogn under flytransport. Nemnda har ikke mottatt tilsvarende klager mot andre
flyselskap.

Nemnda har ved vurderingen av disse sakene gjennomgående delt seg i et flertall og et
mindretall, der flertallet, lederen og forbrukernes representanter har vært av den oppfatning
at Norwegian er ansvarlig for skadene, mens mindretallet, flyselskapenes representanter, har
vært av den oppfatning at Norwegian ikke er ansvarlig med mindre vognen er pakket i hard
emballasje. Sak 245/10 F er illustrerende for uenigheten mellom flertallet og mindretallet.
Saken er vedlagt.

Nemnda har vurdert partenes anførsler i denne saken, og finner ikke grunnlag for å avvike
tidligere avgjørelser.

Nemndas flertall, lederen og forbrukernes representanter, legger til grunn at
understellet må byttes, og nytt understell koster kr 3.300. Flertallet anbefaler at
klagerne gis en erstatning på kr 3.300.

Nemndas mindretall, flyselskapenes representanter er av den oppfatning at klagerne
ikke har rett til erstatning da vognen ikke var pakket forsvarlig.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at Norwegian erstatter klagernes tap på kr 3.300.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerombudet

Janne G. Soløy, Widerøe's Flyveselskap

Olav Grøttland, SAS