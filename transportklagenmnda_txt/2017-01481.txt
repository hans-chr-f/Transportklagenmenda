Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
17.04.2018

Saksnummer
2017-01481

Tjenesteytere
Norwegian

Klager har i det vesentlige anført

Klager og hans reisefølge skulle reise med Norwegians flyvning D85331 fra Sandefjord
- Torp (TRF) til Alicante (ALC) 22. mai 2016 kl. 11.15. Flyvningen ble kansellert, og klager
ble booket om til D88551 fra Oslo lufthavn (OSL) påfølgende dag kl. 08.30. Klager har
fremsatt krav om standardkompensasjon i henhold til EU-forordning 261/2004 på 400
euro pr. person, totalt 2 400 euro for seks passasjerer.

Tjenesteyterne har i det vesentlige anført
Norwegians flyvning D85331 fra Sandefjord - Torp til Alicante 22. mai 2016 ble kansellert.
Forutgående flyvning, D85330, operert av flymaskin EI-FJE, ble omdirigert til Oslo lufthavn
som følge av værforholdene ved Sandefjord. Passasjerene ble transportert med buss
til Oslo lufthavn, men da passasjerene ankom Oslo lufthavn, måtte kabinpersonalet
overholde sin lovbestemte arbeidstid. Flyvningen ble derfor kansellert. 

Alternativer som leie av fly og mannskap var ikke aktuelt, da dette er tidkrevende
prosesser som ikke ville gjort forsinkelsen kortere for passasjerene. Omruting med andre
flyselskap var heller ikke et godt alternativ, da det ikke var mulig å oppdrive nok antall
seter på så kort varsel. Norwegian fattet derfor alle rimelige tiltak, og sørget for å sette
opp ny flyvning fra Oslo påfølgende morgen. 

Norwegian anfører at værforholdene utgjør en slik ekstraordinær omstendighet som
fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning D85331 fra Sandefjord - Torp til Alicante 22. mai 2016 ble kansellert.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Nemnda mener at tåke og de dårlige værforholdene den aktuelle dagen må anses
som en ekstraordinær omstendighet i forordningens forstand. Det vises til fremlagt
dokumentasjon. Værforholdene førte til store følgeforsinkelser, og besetningen "gikk ut
på tid". Alt reservemannskap var etter det opplyste kalt ut. Norwegian tilbød reisefølget
ny utreise påfølgende dag. Nemnda legger til grunn at kanselleringen som følge av de
ekstraordinære omstendighetene ikke kunne vært unngått selv om alle rimelige tiltak var
truffet. 

Kanselleringen gir etter dette ikke rett til standarderstatning, og nemnda anbefaler
ikke at klager gis medhold i sitt krav. Nemnda kan heller ikke se at klager har krav på
erstatning på annet grunnlag.

Vedtak

Transportklagenemnda - fly anbefaler ikke at klager gis medhold.