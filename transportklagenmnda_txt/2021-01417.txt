Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
10.11.2021

Saksnummer
2021-01417

Tjenesteytere
Ruter

Klager har i det vesentlige anført

Klager ble ilagt gebyr 7. september 2021. Klager forklarer at hun bruker Ruter sin
app når hun bestiller billetter. Hun har som regel månedsbillett, men denne gangen
benyttet hun seg av enkeltbillett. Klager anfører at hun forsøkte å kjøpe billett rett før
hun gikk ombord, men dette var ikke mulig på grunn av en feilmelding i appen. Videre
anfører klager at hun forsøkte flere ganger, men fikk feilmelding gang på gang, med
betaling avvist, kjøpet er ikke gjennomført og prøv igjen. Klager prøvde dette flere
ganger uten hell. Klager tok bilde av feilmeldingen som kom opp i tilfelle det skulle være
billettkontroll. 

Klager anfører at hun hadde dårlig tid og skulle rekke et tog til Fredrikstad på grunn av
sykdom. Klager hadde derfor ikke tid til å hoppe av T-banen og lete etter en kiosk, for da
hadde hun mistet togforbindelsen. 

Klager anfører at det ikke er hennes skyld at Ruter sin app ikke fungerer som den skal.
Klager forklarte dette til kontrolløren og viste frem sin app-ID med historikk for kjøp av
månedsbillett og feilmeldingen hun fikk. 

Klager forklarer at hun er klar over at man må ha gyldig billett, men i dette tilfellet synes
hun at hun kunne sluppet unna gebyret med tanke på at appen til Ruter ikke fungerte
og at det ikke er hennes ansvar når det er appen som feiler etter gjentatte forsøk med
å kjøpe billett. Klager forklarer at hun alltid betaler. Klager er misfornøyd med hvordan
saken har blitt håndtert. Klager anfører at hun gjorde alt hun kunne for å kjøpe billett,
men fikk feilmelding gang på gang. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr i en utkontroll på Jernbanetorget T-banestasjon 7. september 2021.
Klager kunne ikke fremvise gyldig billett og hadde fått feilmelding ved forsøk på kjøp av
billett. Ruter kan se at det er gjort et forsøk på kjøp, som ikke har gått igjennom. Ruter
har sjekket med sin tekniske avdeling og det var ingen feil i Ruter sin app denne dagen.
Dersom Ruter sin app er nede, kommer det opp et varsel som gir rett på fri reise. Det har
ikke skjedd i dette tilfellet. 

Ruter viser til sine reisevilkår, punkt 3
"Passasjeren skal:
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt."

Ruter ser ingen grunn til refusjon av dette gebyret.

Nemnda bemerker

Klager ble ilagt gebyr 7. september 2021 fordi hun ikke kunne fremvise gyldig billett
under billettkontrollen.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, så vilkårene for å ilegge
gebyr var således til stede. i regelverket er det ingen unntak fra denne regel. 

Klager har anført at hun forsøkte å kjøpe billett rett før hun gikk ombord, men at dette
ikke var mulig på grunn av en feilmelding i appen. Videre har klager anført at hun
forsøkte flere ganger, men fikk feilmelding gang på gang. Klager har forklart at hun
hadde dårlig tid og skulle rekke et tog til Fredrikstad på grunn av sykdom. Klager har
anført at det ikke er hennes skyld at Ruter sin app ikke fungerer som den skal. 

Det fremgår av feilmeldingen som klager har sendt inn i saken følgende: "Betaling
avvist". Nemnda viser til opplysning fra Ruter om at det ikke var noen feil med deres
app denne dagen og at Ruter har vist til at dersom det er noe galt med Ruterappen, vil
det komme opp et varsel som gir rett på fri reise. Basert på dette finner nemnda det
sannsynliggjort at det ikke var noe galt med Ruter sin app denne dagen.

Nemnda viser til at den reisende har plikt til å sikre seg at kjøpet er gjennomført før
ombordstigning. Grunnen til dette er blant annet at dersom betalingen via app ikke
virker, har man mulighet til å kjøpe billett ved automaten på holdeplassen eller i en kiosk.
Ruter har lagt til rette for at flere betalingsmidler kan benyttes i appen, men har ikke
ansvar for at betalingsmiddelet fungerer. Det kan være hensiktsmessig å legge flere
betalingsmidler i appen for å sikre seg dersom et betalingsmiddel svikter. Dersom man
har problemer med mobilkjøp, men likevel går på T-banen tar man selv risikoen ved å bli
ilagt gebyr ved en eventuell kontroll.

Nemnda har i sin praksis lagt til grunn at den reisende selv har ansvaret for å ha
tilstrekkelig tid til å kjøpe billett før påstigning og at dette ikke kan gi grunnlag for å
anbefale at gebyret frafalles.

Nemnda finner ikke at det er grunnlag for å anbefale at gebyret frafalles. Det er av
hensyn til reiseforetakenes behov nødvendig å ha en konsekvent praksis. Reisende
påberoper en rekke årsaker til at billetter ikke er kjøpt blant annet dårlig tid, sykdom
og stress. Nemnda har i en rekke saker lagt til grunn at slike årsaker ikke gir grunnlag
for å anbefale at gebyret frafalles selv om ileggelsen av gebyr oppleves som en streng
reaksjon.

Vedtak

Transportklagenemnda finner ikke å kunne anbefale at klager gis medhold.