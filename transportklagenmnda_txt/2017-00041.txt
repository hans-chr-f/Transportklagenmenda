Vedtak i Transportklagenemnda - Fly

Sammendrag

Krav om standardkompensasjon og refusjon ved forsinkelse.

Dato
31.10.2017

Saksnummer
2017-00041

Tjenesteytere
Norwegian

Klager har i det vesentlige anført

Klager skulle opprinnelige reise med Norwegians flyvning DY7001 fra Oslo lufthavn
(OSL) til New York (JFK) 25. november 2016. Flyvningen ble kansellert. Klager har mottatt
standardkompensasjon på 600 euro pr. passasjer, totalt 1 200 euro for kanselleringen av
denne flyvningen. 

Klager ble booket om til DY7901 påfølgende dag kl. 12.30. Flyvningen ble forsinket til kl.
19.10 samme kveld. Klager har fremsatt krav om ytterligere standardkompensasjon på
600 euro pr. person, samt tapt hotellovernatting i New York på kroner 1 800.

Tjenesteyterne har i det vesentlige anført
Norwegian har utbetalt standardkompensasjon på 600 euro pr. passasjer for
kansellering av DY7001 25. november 2016. Dersom passasjeren har krav på erstatning
som ikke er regulert av forordningen, skal denne trekkes fra standardkompensasjonen, jf.
EU-forordning 261/2004 artikkel 12. Selskapet anfører at forhåndsbetalt hotell i New York
faller inn under kompensasjonen, og dermed går til fradrag. 

Klager har kun en befordringsavtale med Norwegian, og forsinkelsen på DY7901 utløser
ingen rett til dobbel standardkompensasjon. Dette understrekes i en dansk dom,
BS 50S-7777/2016 (Maria Zimling). Flyvningen ble operert av samme maskin som
opprinnelig avgang, maskin G-VYGM, Nytt flightnummer er satt som følge av regler for
flyvninger til/fra USA som går etter midnatt/ny dato. 

Norwegian avviser på ovennevnte bakgrunn klagers krav om ytterligere
standardkompensasjon og refusjon av hotellovernatting.

Nemnda bemerker

Klager skulle opprinnelige reise med Norwegians flyvning DY7001 fra Oslo lufthavn
(OSL) til New York (JFK) 25. november 2016 kl. 17.35. Denne flyvingen ble kansellert, og
ny flyvning ble satt opp med DY7901 dagen etter kl. 12.30. Denne flyvningen ble igjen
forsinket til kl. 19.10.

Norwegian har utbetalt standarderstatning til klager for kanselleringen. Klager krever
ytterligere kompensasjon for forsinkelsen 26. november 2016.

Nemnda legger til grunn at flyvningen DY7901 ble satt opp for å kompensere for
den kansellerte avgangen. Det er derfor ikke tale om en flyavgang som var planlagt
uavhengig av den kansellerte avgangen. 

Nemnda viser til at klager kun har hatt én befordringskontrakt med Norwegian. Nemnda
kan derfor ikke se at klager har krav på standarderstatning både for den kansellerte
avgangen og for forsinkelsen dagen etter.

Klager har videre krevd kompensasjon for ubenyttet hotell i New York på kroner 1 800.

Etter EU-forordningens artikkel 12 skal standarderstatning etter forordningen
trekkes fra erstatning på annet grunnlag. Passasjeren har således alltid krav på å
få utbetalt standarderstatningen dersom vilkårene er til stede for dette. Overstiger
standarderstatningen etter EU-forordningen annen erstatning, utbetales kun
standarderstatningen. Det er tilfellet i denne saken. Nemnda mener derfor at erstatning
for ubenyttet hotellovernatting konsumeres av standarderstatningen.

Vedtak

Transportklagenemnda - fly anbefaler ikke at klager gis medhold.