Vedtak i Transportklagenemnda
- Kollektivreiser

Sammendrag

Frakjøring

Dato
27.03.2017

Saksnummer
2017-00127

Tjenesteytere
NSB AS

Klager har i det vesentlige anført

Klager skulle den 30. november ta toget fra Hokksund til Bryne. Klager møtte opp på
stasjonen 15 minutter før togavgang. Da toget ankom trykket klager på knappen til
togets dører, men døren lot seg imidlertid ikke åpne, det var ingen konduktører til stede
og toget avgikk dermed uten klager. Klager tok så drosje til Kongsberg, i håp om å rekke
toget hun skulle reise videre med. Da hun ikke rakk dette toget, måtte klagers sønn kjøre
henne til Bryne. 

Klager krever dekket kjøring Sandefjord-Hokksund-Bryne- Sandefjord, refusjon av utgifter
til drosje og refusjon av togbilletten.

Tjenesteyterne har i det vesentlige anført
Klager hadde billett med NSB fra Hokksund til Bryne den 30 november. Klagers billett
startet med tog 505 fra Hokksund kl. 08:00 med ankomst Kongsberg kl. 08:25 og videre
transport fra Kongsberg kl. 08:36. 

Annonsert ankomst og avgang for tog 505  fra  Hokksund er hhv kl. 07:59 og 0800. Togets
faktiske ankomstid var 08:00:03 og avgangstid 08:01:59. Planlagt stoppetid ved Hokksund
stasjon er 1 minutt, logg for tog 505 viser stoppetid på nær 2 minutter. 

Dørene på toget er svært driftsikre og brukervennlige ved at det er en knapp man trykker
på når døren skal åpnes. Det lyser grønt rundt knappen.  Når stoppetid er passert er
det prosdyre at konduktøren gir signal til fører som da stenger dørene. Det lyser da
ikke grønt rundt dørknappen. Dørene kan da ikke åpnes selv om det kan ta noe tid
(15-20 sekunder) før toget faktisk går. Klagers opplevelse tyder på at hun har trykket på
dørknappen i dette tidsrommet, og følgelig har vært for sen til avgangen. 

NSB viser til at toget hadde operert fra Eidsvoll via Oslo og Drammen samme dag og
dersom det hadde vært driftsfeil på dørene ville ombordpersonellet ha konstatert dette
før Hokksund og iverksatt tiltak. NSB er heller ikke kjent med at andre passasjerer har
opplevd problemer med dørene på dette togsettet. 

NSB har stilt avtalt transport til disposisjon og alt lå til rette for at klager kunne benytte
seg av denne. NSB påtar seg følgelig ikke noe ansvar for at klager ikke har reist med NSB,
og dekning av utleg i denne forbindelse. NSB har imidlertid refundert klagers togbillett.

Nemnda bemerker

Passasjerer kan ha krav på erstatning dersom det foreligger en mangel, dvs. dersom
reisen ikke svarer til hva passasjeren hadde grunn til å forvente, jr. NSBs transportvilkår §
8 A. 

Nemda legger til grunn at klager den 30. november 2016 skulle ta toget fra Hokksund til
Kongsberg kl. 08.00 for videre transport til Moi. Klager fikk ikke åpnet dørene på toget og
det kjørte fra henne. 

Klager tok taxi til Kongsberg, men lyktes ikke å nå toget videre. klagers sønn kjørte henne
fra Kongsberg til Moi. Klager krever refundert drosjeutgifter og privat kjøring over 1120
km med kr. 4.10 pr km. 

Nemnda finner det uklart hvorfor klager ikke fikk åpnet dørene. I følge NSBs
sannhetstidssystem hadde toget en faktisk oppholdstid på Hokksund stasjon på nær to
minutter slik at det skulle være tilstrekkelig tid til å åpne dørene og stige på toget.

Nemnda legger til grunn at det ikke var konstatert noen driftsfeil på dørene tidligere
på morgenen og at NSB heller ikke er kjent med at andre passasjerer har opplevd
problemer med dørene på dette togsettet. Nemnda finner at det følgelig ikke er
sannsynliggjort at det var noen teknisk feil ved dørene. Dørene må også anses
brukervennlige ved at det bare skal trykkes på en knapp. 

Selv om det er uklart hva som var årsaken til at klager ikke fikk åpnet dørene, kan nemnd
etter en samlet vurdering ikke se at NSB er å bebreide på en slik måte at det kan gi
grunnlag for refusjon av utgiftene til alternativ transport. Nemnda ha for øvrig merket
det at klager har fått refundert den ubrukte togbilletten.

Nemnda finner ikke grunnlag for å anbefale at klager gis medhold.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.