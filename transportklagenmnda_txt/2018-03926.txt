Vedtak i Pakkereisenemnda

Sammendrag

Lugarens størrelse på cruise.

Dato
07.03.2019

Saksnummer
2018-03926

Tjenesteytere
Apollo Reiser AS

Klager har i det vesentlige anført

Klager bestilte en pakkereise for to personer på skjærgårdscruise med innkvartering i en
standardlugar på dekk 2 på MS Kleopatra i Kroatia i perioden 15.09.2018 - 22.09.2018.
Totalpris kr. 29.716.

Klager har målt opp lugaren og anfører at den ikke kan ha vært 14m2, noe som en av
mannskapet skal ha bekreftet og som deres venner også kan bekrefte. 

Hvis lugaren hadde vært 14m2, ville ikke dobbelt sengen stått inntil veggen uten
mulighet til å gå rundt sengen. Sengen var smalere enn opplyst i Apollos beskrivelse.
Det var kun mulig å komme opp i sengen fra en side samt at en kunne krabbe opp i
sengen fra en del av sengeenden. Klager viser til sin e-post der han skriver at kabinen var
6,61m2 og badet 2,17m2, totalt 8,77m2, ikke 14m2. Lugaren var den minste lugaren på
hoveddekket.

Av Apollos beskrivelse fremgikk det at dobbeltsengen skulle ha målene 200 x 180 cm.
Sengen i lugar 16 var smalere enn oppgitt med yttermål 168 cm bred og et madrassmål
på 165cm. Klager mener denne lugaren kun var egnet som en enkeltlugar. Den ene
kofferten måtte de ha under sengen og den andre stående inntil veggen. Det var ikke
plass til klærne i skapet.

Klager krever et prisavslag på kr. 2.500 per person, totalt kr. 5.000 og en unnskyldning fra
Apollo.

Det vises for øvrig til korrespondanse fra klager.

Tjenesteyterne har i det vesentlige anført

Klager mener at den lugaren de har fått er mye mindre enn de øvrige lugarene på
båten MS Kleopatra. Det er opplyst at lugarene er 14-17 m2. I dette arealet er også
baderommet inkludert. 

Apollo har sjekket med båtselskapet, som bekrefter at lugar 16 som klager bodde i,
er på 14m2, noe Apollo ikke har grunn til å betvile. Apollo anfører at de også har hatt
personale om bord i båten som bekrefter at arealet som er oppgitt er korrekt, men at
lugar 16 er blant de minste lugarene på båten. 

Apollo er av den oppfatning at klager har fått lugar i henhold til det som er bestilt, men
forstår at klager ble skuffet da de fikk en mindre lugar enn sitt reisefølge. Apollo har
derfor valgt å refundere totalt kr 6.000 som utgjør 20 % av reisens pris. 

Apollo kan ikke se at det foreligger grunnlag for ytterligere kompensasjon.

Det vises for øvrig til korrespondanse fra Apollo Reiser AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2. 

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.

Nemnda har sett på dekksplanen for skipet.  Det fremgår av denne at lugarene har
varierende størrelse, og det legges til grunn at klagerens lugar var en av de minste.
Isolert sett kan imidlertid dette ikke sees å være en mangel. På et lite skip vil det
antagelig være mer variasjon i lugarstørrelsen enn på et større skip fordi lugarene skal
innpasses med trapper, korridorer etc. slik det fremgår av dekksplanen.

Klageren reiste med et vennepar som fikk en større lugar. Apollo har av den grunn
refundert kr. 6.000, hvilket utgjør ca. 20 % av reisens pris.  Nemnda finner at dette er
tilfredsstillende og kan ikke se at det er grunnlag for ytterligere prisavslag.

Vedtak

Pakkereisenemnda finner ikke å kunne anbefale at klageren gis prisavslag ut over de kr.
6.000 som allerede er refundert av arrangøren.