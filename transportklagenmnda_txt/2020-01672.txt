Vedtak i Transportklagenemnda - Fly

Sammendrag

Krav om refusjon av flybillett som følge av covid-19 pandemien.

Dato
14.01.2021

Saksnummer
2020-01672

Tjenesteytere
Norwegian Air Shuttle

Klager har i det vesentlige anført

Klager og hennes familie (tre personer) hadde bestilt fire flyreiser med Norwegian på
forskjellige destinasjoner våren 2020. Reisene ble kansellert som følge av covid-19
pandemien. 

Reisen var bestilt på fire forskjellige reservasjoner; PJVAVX, PKI3LB, MZL3HO og U7P8Z8.
Tre av reservasjonene er refundert fra klagers bank. 

Den siste reservasjonen, U7P8Z8, er ikke refundert da den ble bestilt med betaling via en
annen bank. Dette var en reise fra Tallinn til Oslo den 14. mai 2020 med DY1061. 

Norwegian hevder klager aksepterte refusjon i form av cash points, dette stemmer på
en måte da klager ikke fant noen annen måte å søke refusjon på på tidspunktet. Men da
det over nyhetene ble annonsert mulig konkurs hos Norwegian, ønsket klager istedet full
refusjon da hun var urolig for flyselskapets fremtid. 

Klager krever full refusjon av den siste reservasjonen, U7P8Z8 pris USD 184,10.

Tjenesteyterne har i det vesentlige anført
Mer enn en måned før avreise mottok klager en e-post med flere muligheter for refusjon.
Hun kunne velge mellom, cash points, full refusjon eller å booke om reisen til et senere
tidspunkt. Klager valgte cash points. Norwegian viser til fremlagt dokumentasjon. 

Da klager har akseptert refusjon i form av cash points, kan Norwegian ikke imøtekomme
hennes krav.

Nemnda bemerker

Norwegian har oppgitt at DY1061 ble kansellert som følge av Covid-19-pandemien.

Ved kansellering skal passasjeren gis valget mellom refusjon eller omruting, jf. EU-
forordning 261/2004 artikkel 8 nummer 1. Den 13. mai 2020 kom EU-kommisjonen med
en anbefaling om at verdikuponger aksepteres som et alternativ til refusjon i form av
penger under Covid-19-pandemien. Det understrekes likevel i samme anbefaling at
refusjon i form av verdikuponger kun er mulig så lenge passasjeren har gitt sitt samtykke
til dette.

I dette tilfellet fikk klager i e-post fra Norwegian med muligheten til å velge: 

-refusjon (Cash refund)
-refusjon i form av cash-points med 20 % påslag
-ombooking til et senere tidspunkt

Klager valgte refusjon i form av cash-points, men ombestemte seg senere. Nemnda
mener at klager i dette tilfellet har inngått en avtale om refusjon i form av cash-points. At
klager senere ombestemte seg gir ikke grunnlag for å si seg løs fra avtalen. 

Nemnda anbefaler etter dette at klager ikke gis medhold.

Vedtak

Transportklagenemnda-fly anbefaler at klager ikke gis medhold.