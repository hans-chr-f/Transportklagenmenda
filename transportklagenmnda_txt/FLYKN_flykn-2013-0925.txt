Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
28.05.2014

Saksnummer
925/13F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Molde til Oslo den 13. oktober 2013 kl. 17:05 med DY431. Flyet ble
kansellert og klager ble busset til Ålesund og fraktet derfra til Oslo med fly.

Det ble ikke servert mat i ventetiden verken på buss, på flyplass eller ombord. Klager stiller
seg kritisk til at flyselskapet ikke holdt ord om at de ville få mat. Det var heller ingen mulighet
til å kjøpe mat underveis.

Da klager ankom Gardermoen var siste flybuss gått, han rakk så vidt siste tog til hjemsted.
Klager måtte ta drosje fra togstasjon til bussholdeplassen hvor hans bil stod parkert.

Klager krever refusjon drosjeutgifter, samt erstatning for at han ikke fikk servert mat, totalt
krav kroner 500.

Det vises for øvrig til klagers brev.

Norwegian har i det vesentlige anført:

DY431 ble omdirigert til Ålesund som følge av stengt rullebane i Molde, det vises til fremlagt
rapport. Dette medførte en forsinket ankomst på Oslo Lufthavn på 5 timer og 48 minutter.

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon. Omstendigheter som
er utenfor flyselskapets kontroll er hendelser som ikke er forårsaket av en handling eller
unnlatelse av flyselskapet.

I henhold til Montrealkonvensjonen artikkel 19 og luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, med mindre han
godtgjør at han selv og hans folk har tatt alle forholdsregler som med rimelighet kan kreves
for å unngå tapet, eller at dette ikke har vært mulig for dem.

Norwegian ønsker å refundere klagers utgifter til mat mot originale kvitteringer, men kan på
grunnlag av ovennevnte ikke imøtekomme hans krav om drosjeutgifter.

Nemnda bemerker:

Nemnda legger på bakgrunn av de foreliggende opplysninger til grunn at klager ankom
Gardermoen om lag 5 timer og 48 minutter etter det planlagte ankomsttidspunktet.
Forsinkelsen skyldtes stengt rullebane i Molde.

Norwegian er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem.

Med tap regnes så vel økonomisk som ikke-økonomisk tap, jf. EU-domstolens dom av 6. mai
2010, Walz-Clickair (C-63/09).

Nemnda er av den oppfatning at Norwegian i dette tilfellet ikke hadde mulighet til å unngå
forsinkelsen. Nemnda finner følgelig ikke å kunne anbefale at klager gis medhold i sitt krav om
erstatning av utgifter til drosje.

Norwegian pliktet i den foreliggende situasjon å tilby gratis måltider og forfriskninger som står
i rimelig forhold til ventetiden, jf. EU-forordning 261/2004 artikkel 6 jf. artikkel 9. Klager ble
ikke tilbudt mat. Han krever en kompensasjon for dette.

EU-forordningen har ingen regler som regulerer følgene av ikke å tilby gratis måltider.
Nemnda er av den oppfatning at passasjeren har rett til erstatning av faktiske utgifter, men
kan ikke se at det er hjemmel for erstatning av ikke-økonomisk tap.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.