Vedtak i Transportklagenemnda - Fly

Sammendrag

Krav om erstatning grunnet kansellering.

Dato
10.11.2014

Saksnummer
209/14F

Tjenesteyter
British Airways

Krav om erstatning grunnet kansellering.

Klager har i det vesentlige anført:

Klager og hennes familie skulle reise fra Oslo til San Juan via London og New York den 14.
desember 2013 med British Airways og American Airlines. Avgangen var kl. 07:25, med
ankomst kl. 21:30 lørdag kveld.

Klager skulle videre på cruise dagen etter søndag kl. 19:00, for å feire 10 års bryllupsdag.

Grunnet snøvær måtte rullebanen brøytes. Dette medførte at BA761 fra Oslo til London ble
over to timer forsinket, slik at klager mistet sin videreforbindelse. Familien ble booket om via
Boston etter seks timers venting i London. Klager ba om å bli booket om via New York, men de
ble fortalt at dette var beste reiserute.

Da klager ankom Boston, ble de fortalt at flyet til San Juan med Jet Blue var kansellert grunnet
snøstorm. Klager ble booket om til neste dag kl. 21:35. De forklarte at de skulle rekke et cruise
kl. 19:00, men fikk til svar at alt var fullt.

Klager ble innlosjert på hotell, og fikk matkuponger som ikke holdt til hele familien. Da klager
skulle sjekke inn på Jet Blue dagen etter fikk de beskjed om at flyet var kansellert igjen, og at
neste ledige fly med Jet Blue var først om to dager.

Dette var en fortvilet situasjon for klager og hennes familie. De var slitne og svært skuffet. Jet
Blue forklarte at de ikke kunne booke om billettene deres til andre flyselskap da Jet Blue ikke
er en del av One World alliansen (hvor American Airlines og British Airways er med). De ble
sendt til British Airways som booket de om til San Juan mandag. Klager ble kasteball mellom
Jet Blue og British Airways, og tror de kunne rukket cruiset sitt dersom flyselskapene hadde
håndtert situasjonen annerledes.

Resten av ferien ble vanskelig å nyte, de hadde gledet seg til cruise, men måtte nå leve på
take-away og selvlaget mat. Klager har fått cruiset refundert av sitt forsikringsselskap, samt
utgifter til mat av British Airways.

Klager krever refusjon av forhåndsbetalt hotell i San Juan. Videre krever klager
standarderstatning 600 euro per person i henhold til EU-forordning 261/2004.

Det vises for øvrig til klagers brev.

British Airways har i det vesentlige anført:

BA761 ble halvannen time forsinket grunnet snøvær i både Oslo og i London som medførte
restriksjoner i luftrommet fra Air Traffic Control, det vises til fremlagt dokumentasjon. Dette
medførte at klager mistet sin videreforbindelse.

Klager ble booket om til neste ledige avgang via Boston, men da det også var snøvær på USAs
østkyst ble klagers avgang til San Juan innstilt. Hun ble booket om til neste ledige avgang fra
Boston til San Juan via Miami.

Hendelsen er dessverre ikke kompensasjonsberettiget i henhold til EU-forordning 261/2004
da årsaken til kanselleringen ble forårsaket av ekstraordinære omstendigheter utenfor British
Airways kontroll.

Av godvilje har British Airways sendt klager et reisegavekort på £400.

British Airways har refundert klagers utgifter i ventetiden, men kan ikke imøtekomme krav om
standarderstatning eller følgekostnader til hotell og leiebil.

Det vises for øvrig til British Airways brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at klagerne ikke rakk
videreforbindelsen fra London til New York som følge av vanskelige værforhold i Oslo og
London.

I den foreliggende situasjon pliktet British Airways å omrute klagerne snarest mulig på
tilsvarende transportvilkår til bestemmelsesstedet. Partene er uenige om den valgte omruting.
Klagerne hevder at de burde ha blitt omrutet via New York, mens British Airways anfører
at den raskeste omruting var via Boston. Det er vanskelig for nemnda å ta stilling til dette
på bakgrunn av de foreliggende opplysninger. Nemnda finner det imidlertid sannsynlig at
klagerne uavhengig av reiserute ville ankomme det endelige bestemmelsesstedet mer enn
tre timer etter det planlagte ankomsttidspunktet. Forsinkelsen gir således uansett ikke rett til
standarderstatning etter EU-forordningen.

Anvendelse av EU-forordningen berører ikke en passasjers rett til erstatning på annet
grunnlag. Flyselskapet er i henhold til luftfartsloven § 10-20/Montrealkonvensjonen artikkel
19 ansvarlig for tap som følge av forsinkelse, med mindre selskapet godtgjør at det har tatt
alle forholdsregler som med rimelighet kan kreves for å unngå tapet, eller dette ikke har vært
mulig for dem.

Forsinkelsen førte til at klagerne ikke fikk benyttet forhåndsbetalt hotell i San Juan. Klagerne
har krevd erstattet hotellutgiftene. Nemnda er av den oppfatning at British Airways i dette
tilfellet ikke hadde mulighet til å unngå forsinkelsen. Forsinkelsen gir således ikke rett til
erstatning etter luftfartsloven/Montrealkonvensjonen.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.