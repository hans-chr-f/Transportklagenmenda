Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
19.05.2021

Saksnummer
2021-00583

Tjenesteytere
AtB AS

Klager har i det vesentlige anført

Klager ble ilagt gebyr 15. februar 2021. Klager forklarer at han er student ved BI og
betaler studentpris for månedskort til bussreiser. Klager forklarer at han ble ilagt gebyr
på grunn av manglende studentbevis. Klager viser til studentbevis innsendt i saken som
dokumenterer at semesteravgiften er betalt for våren 2021. 

Klager forklarer at han oppsøkte AtB sitt kundesenter omgående og samme dag som
gebyret ble utstedt. AtB har en ordning, som klager forklarer at var ukjent for han på
tidspunktet da gebyret ble utstedt, hvor man kan får gebyret redusert til kr. 150 mot
fremvisning av gyldig rabattbevis innen 7 dager fra utstedt gebyr. 

Klager anfører at han fremviste, ved personlig oppmøte, nødvendig dokumentasjon
på gyldig rabatt-/studentbevis samme dag, men AtB informerte han ikke om
refusjonsordningen ved oppmøte. Klager mener dette er noe AtB burde gjort, samt vært
forpliktet til å gjøre som den profesjonelle part. 

Klager krever å få gebyret sitt redusert og dermed få kr. 800 refundert siden gebyret var
på kr. 950.

Tjenesteyterne har i det vesentlige anført
Klager ble ilagt gebyr 15. februar 2021 fordi han ikke kunne fremvise rabattbevis
under billettkontroll. Det er den reisendes ansvar å kunne fremvise gyldig billett
ved en eventuell kontroll. Dersom passasjeren ikke kan fremvise gyldig billett i en
kontrollsituasjon, vil det anses som å reise uten gyldig billett. Dette gjelder også selv om
passasjeren har billett, men ikke kan fremvise denne fordi man har glemt reisebeviset
hjemme, eller ikke kan fremvise gyldig rabattbevis. Dersom man ikke kan fremvise gyldig
billett, herunder rabattbevis, ved kontroll ilegges tilleggsgebyr. Dette fremgår av AtBs
transportvedtekter og takstregler.

AtBs regelverk gjelder for alle som befinner seg om bord på AtB sine transportmidler,
uavhengig av om den reisende mener at disse er urimelig eller ikke. 

Regelverket for reduksjon av tilleggsgebyr gjelder dersom den reisende blir ilagt gebyr på
grunn av manglende fremvisning av rabattbevis under billettkontroll. Tilleggsavgiften kan
reduseres til kr 150,- dersom gyldig rabattbevis, ID og gebyr fremvises innen sju (7) dager
hos AtB kundesenter. I tillegg til at denne ordningen er å finne i transportvedtektene, kan
man også finne denne informasjonen på baksiden av gebyrblanketten.

AtB har ved behandling av klager undersøkt med kundebehandlerne som var på jobb 15.
februar 2021. Ingen av kundebehandlerne husker å ha fått inn kunder denne dagen som
ønsket å få gebyret redusert til kr. 150 på grunn av fremvisning av gyldig studentbevis. 

Fristen på 7 dager er å gi reisende som har glemt rabattbevis tilstrekkelig med tid til å
komme innom AtB sitt kundesenter for å få gebyret redusert. Fristen må opprettholdes
for at gebyret skal kunne bli redusert. I dette tilfellet er den eneste dokumentasjonen AtB
har på at klager var innom kundesenteret den 12. mars 2021. 

AtB kan ikke motbevise at klager ikke var innom AtB sitt kundesenter den 15. februar
2021, men stiller spørsmåltegn til at klager var innom kundesenteret dersom
hensikten ikke var å få redusert gebyret til kr. 150. Klager påpeker i sin klage til
Transportklagenemnda at han ikke var klar over at dette var en mulighet, selv om
informasjonen er å finne på baksiden av gebyrblanketten. 

På grunn av at klager ikke kunne fremvise gyldig rabattbevis innen fristen på 7 dager,
opprettholder AtB tilleggsgebyret.

Nemnda bemerker

Klager ble ilagt gebyr 15. februar 2021 fordi han ikke kunne fremvise rabattbevis under
billettkontrollen.

Det følger av AtBs transportvedtekter pkt. 3 a og b at det er den reisendes ansvar å
ha gyldig betalingsmiddel og å ha gyldig billett ved påstigning. Videre følger det av
transportvedtektene pkt. 3 e at reisende med rett til rabattert billett, skal fremvise gyldig
dokumentasjon i henhold til AtBs rabatt- og takstreglement.

Av transportvedtektenes pkt. 6.2 følger det at det skal ilegges tilleggsavgift dersom den
reisende ikke kan vise gyldig billett. Dette gjelder også reisende som benytter rabatterte
billetter, og som ikke kan legitimere seg/vise gyldig rabattbevis. Bestemmelsen er
objektiv. Gebyr kan således ilegges selv om passasjeren ikke har opptrådt klanderverdig.

Adgangen til refusjon av gebyret til 150 kroner, gjelder dersom klager dokumenterer
dette til kundesenteret innen 7 dager fra gebyrileggelsen. Det er ingen dokumentasjon i
saken på at klager har benyttet seg av denne muligheten.

Vedtak

Transportklagenemnda finner ikke å kunne anbefale at klager gis medhold.