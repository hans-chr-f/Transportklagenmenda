Vedtak i Transportklagenemnda - Fly

Sammendrag

Krav om refusjon av kostnader i forbindelse med
forsinkelse. Tapt videreforbindelse med annet flyselskap.

Dato
29.08.2019

Saksnummer
2019-00748

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY7069 fra Oslo lufthavn (OSL) til Los Angeles
(LAX) 29. desember 2018. Han skulle fly videre med Southwest til Albuquerque (AQB)
samme dag. Flyvningen fra Oslo ble forsinket med cirka tre timer, slik at klager mistet sin
videreforbindelse. Han pådro seg følgelig utgifter til nye flybilletter (375,98 amerikanske
dollar), hotell (106,44 amerikanske dollar) og transport (38,50 amerikanske dollar), totalt
520,88 dollar. 

Klager har fremsatt krav om full refusjon av sine utgifter.

Tjenesteyterne har i det vesentlige anført
Norwegians flyvning DY7069 fra Oslo til Los Angeles 29. desember 2018 var
forsinket med tre timer og ti minutter ved ankomst. Norwegian har utbetalt redusert
standardkompensasjon på 300 euro i henhold til EU-forordning 261/2004. 

Klager har også fremsatt krav om refusjon av kostnader til nye flybilletter, hotell og
transport. Erstatning som gis i henhold til EU-forordningen kan trekkes fra erstatning
på annet grunnlag. Passasjeren har krav på standarderstatning dersom vilkårene for
dette er tilstede, men om passasjeren også har rett til erstatning som ikke er regulert
av forordningen, skal denne implementeres i standardkompensasjonen. Norwegian vil
følgelig kun refunderte beløpet som overstiger summen av innvilget EU-kompensasjon. 

I dette tilfellet vil det totale kravet for disse utgiftene være 520,92 amerikanske dollar
fratrukket 300 euro, og gjenstående vil være 154,79 euro. Disse kostnadene er utbetalt av
Norwegian. Selskapet har avvist ytterligere krav om refusjon og erstatning.

Nemnda bemerker

Norwegian har akseptert å betale standarderstatning med 300 euro. 

I tillegg har klager krevd dekket sine utgifter til tapt hotell, flybilletter, og taxi mv.
Utgiftene utgjør 520,92 USD, som tilsvarer 454,79 euro.

Etter EU-forordning 261/2004 artikkel 12 skal standarderstatning etter forordningen
trekkes fra erstatning på annet grunnlag. Passasjeren har  alltid krav på å få utbetalt
standarderstatningen dersom vilkårene er til stede for dette. Har passasjeren også rett
til erstatning på annet grunnlag, og denne erstatning overstiger standarderstatningen,
kommer standarderstatningen til fradrag. Det skal derfor gjøres et fradrag i utgiftene på
454,79 euro, og det overskytende beløpet utgjør 154,79 euro. 

Klager har etter dette krav på standarderstatning på 300 euro (som Norwegian allerede
har akseptert å betale), samt 154,79 for overskytende ekstrautgifter. Totalt skal klager ha
utbetalt 454,79 euro.

Vedtak

Transportklagenemnda - fly anbefaler at Norwegian utbetaler til klager 454,79 euro i
kompensasjon for forsinkelsen.