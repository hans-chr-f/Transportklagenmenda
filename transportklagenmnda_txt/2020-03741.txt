Vedtak i Transportklagenemnda - Fly

Sammendrag

Krav om refusjon av billettprisen etter kansellert
reise som følge av covid-19 pandemien.

Dato
14.10.2021

Saksnummer
2020-03741

Tjenesteytere
Brussels Airlines
SAS
Flightfinder.no

Klager har i det vesentlige anført

Klager hadde kjøpt en billett hos reisebyrået Flightfinder og skulle reise den 14. juli 2020
fra Stavanger til Oslo med SAS og videre fra Oslo via Brüssel til Kinshasa i Kongo med
Brussels Airlines. Returreisen skulle være 5. august 2020. Billetten kostet NOK 12926
inkludert avbestillingsforsikring, skatter og avgifter og PLUS-tjenestenivå. Da covid-19
pandemien brøt ut ble klagers reise kansellert av flyselskapene. Klager valgte refusjon
av billettprisen og fikk til svar at dette skulle skje innen 14. oktober. Det er umulig å
komme i kontakt med reisebyrået da de ikke tar telefonen eller svarer på e-post. Klager
fikk tilslutt en kort melding fra Flightfinder om at de vil refundere billetten når de mottar
pengene fra flyselskapene, men klager har ennå ikke mottatt noen refusjon.

Klager krever billettprisen refundert.

Tjenesteyterne har i det vesentlige anført
Flightfinder har tross flere oppfordringer ikke inngitt tilsvar til nemnda.

Brussels Airlines har anført følgende:

Klagers flyvninger ble kansellert som en følge av utbruddet av covid-19 pandemien. De
dramatiske konsekvensene av dette, så vel som den globale innvirkningen på flytrafikken,
medførte at en reduksjon i ruteprogrammet var helt uunngåelig både for Brussels
Airlines og SAS. Ruteendringene ble kommunisert til reisebyrået og til klager. Den
30. juni 2020 ble klager informert om at hennes reise var kansellert. Siden klager ble
informert om kanselleringen mer enn 14 dager før avreise, vil ikke Brussels Airlines tilby
standarderstatning for kanselleringen. 

Reisebyrået kansellerte klagers reservasjon den 4. juli 2020. Brussels Airlines har
refundert billettkostnaden til reisebyrået og klager må kontakte Flightfinder for å få
refusjonen utbetalt. 

SAS har anført følgende:

Klager hadde kjøpt billetten via reisebyrået Flightfinder og billetten er utstedt på Brussels
Airlines dokument. Brussels Airlines bekrefter at de har refundert billetten og at pengene
nå ligger hos byrået. SAS opererte en strekning (SK4024) på utreisen 14 juli 2020 mellom
Stavanger og Oslo. Denne avgangen ble innstilt grunnet covid-19 den 25. juni 2020, mer
enn 2 uker før avreise.

Nemnda bemerker

Flightfinder har tross oppfordring ikke avgitt uttalelse til nemnda. Nemnda treffer
vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk klager beskjed om kanselleringen den 30. juni
2020, altså mer enn to uker før avgang. Klager har uavhengig av kanselleringens årsak
derfor ikke rett til standarderstatning. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. EU-
forordning 261/2004 artikkel 8. En omruting av klagers reise viste seg ikke mulig og
klager ba om refusjon av billettprisen hos sitt reisebyrå Flightfinder. 

I henhold til EU-forordningen er det transporterende flyselskapet som er ansvarssubjekt.
Dette er også lagt til grunn av nemnda i en rekke saker, blant annet 2020-01613 og
2020-01549. 
Flyselskapene plikter således å refundere prisen for billetten til klager.

I dette tilfellet ble både flyvningene med Brussel Airlines og SAS kansellert. Nemnda
mener at SAS må refundere klagers utgifter til billetter på flyvningene der de var
transporterende flyselskap. 

Videre mener nemnda at Brussel Airlines må refundere klagers utgifter til billetter på
flyvningene der de var transporterende flyselskap. 

Brussels Airlines har anført at de har refundert hele billettprisen til Flightfinder. Nemnda
forstår at dette er i tråd med gjeldende praksis i bransjen. Nemnda må likevel forholde
seg til at flyselskapene etter forordningen er ansvarlig overfor klager og mener derfor
at SAS og Brussels Airlines må refundere billettprisen til klager. Nemnda oppfordrer
flyselskapene til å kreve regress fra Flightfinder.

Vedtak

Transportklagenemnda anbefaler at SAS og Brussels Airlines refunderer billettprisen til
klager.