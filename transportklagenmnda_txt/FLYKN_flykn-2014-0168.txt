Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
21.10.2014

Saksnummer
168/14F

Tjenesteyter
United Airlines

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Oklahoma City via New York og Houston den 19. oktober 2013
kl. 11:25. UA39 fra Oslo til New York ble kansellert, og klager ble booket om til senere avgang
kl. 19:10 via Amsterdam og Houston.

Klager krever standarderstatning 600 euro, i henhold til EU-forordning 261/2004.

United Airlines har i det vesentlige anført:

UA39 ble kansellert som følge av uforutsett teknisk feil, det vises til fremlagt teknisk rapport.
Hendelsen er ikke kompensasjonsberettiget da årsaken til kanselleringen ble forårsaket av
ekstraordinære omstendigheter utenfor United Airlines kontroll.

I EU-forordning 261/2004 står det at luftfartsselskapenes forpliktelser bør være begrenset
eller bortfalle i tilfeller der en hendelse er forårsaket av ekstraordinære omstendigheter
som ikke kunne vært unngått selv om alle rimelige tiltak var truffet. Slike omstendigheter
kan særlig inntreffe i tilfeller med politisk ustabilitet, værforhold som gjør det umulig å
gjennomføre flygingen, sikkerhetsrisiki, uforutsette mangler ved flysikkerheten og streiker
som påvirker driften til det transporterende selskap.

United Airlines følger alle vedlikeholdsprogram.

Klager ble booket om til neste ledige avgang samme dag, og ble tilbudt care i ventetiden.
Passasjerene ble også informert om sine rettigheter.

United Airlines har av godvilje tilbudt klager et reisegavekort på 500 USD, men kan ikke
imøtekomme hennes krav utover dette.

Det vises for øvrig til United Airlines brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil på motorreverser.

Saken er forelagt Luftfartstilsynet som ikke har bemerkninger til United Airlines beskrivelse av
den tekniske feilen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning etter
EU-forordningen.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.