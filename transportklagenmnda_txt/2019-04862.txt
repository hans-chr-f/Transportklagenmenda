Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
05.06.2020

Saksnummer
2019-04862

Tjenesteytere
SAS

Klager har i det vesentlige anført

Klager skulle reise fra Oslo til Sarajevo via København og Zagreb den 18. november 2019
kl 09.15 med ankomst kl 15.00 med SAS og Croatia Airlines. SK455 fra Oslo til København
ble forsinket en time slik at klager mistet sin videreforbindelse. Klager ble booket om via
Wien og ankom endelig bestemmelsessted syv timer forsinket. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
SK455 ble forsinket grunnet dårlige værforhold, snøvær. Snøværet førte til restriksjoner
og regulering av innkommende trafikk, som igjen førte til følgeforsinkelser for
flyavganger ut fra Gardermoen. SAS viser til fremlagt dokumentasjon.

SK455 ble operert av flyindivid LNRGM. Denne maskinen kom fra København som SK454.
SK454 fikk en såkalt tarmac delay på 39 minutter. Dette er tiden mellom flyet har pushet
fra gate (07.17) til det kommer seg i luften (07.56). I dette tidsrommet er flyet underlagt
tårnet og ATC (Air Traffic Control), og har ingen muligheter til å gå utenfor de beskjeder
som blir gitt fra disse. SK454 ankom Oslo 24 minutter forsinket. 

I tillegg til følgeforsinkelsen forårsaket av SK454 fikk SK455 en ny tarmac delay ut fra Oslo
Lufthavn. SK455 pushet fra gate (09.36) og kom seg i luften (10.19), en forsinkelse på 43
minutter.

Klager ble booket om til første ledige avgang via Wien. 

Hendelsen er ikke kompensasjonsberettiget da årsaken, restriksjoner i luftrommet og
ved flyplassen, var ekstraordinære omstendigheter utenfor SAS' kontroll. 

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Flyselskapet SAS har fremlagt dokumentasjon for at det var vanskelige værforhold samt
ATC-restriksjoner som førte til at flyet fra Oslo gikk forsinket ut fra Gardermoen med den
følgen at klager mistet sin videreforbindelse til Sarajevo. Den samme dokumentasjonen
viser at forsinkelsen ikke kunne vært unngått selv om alle rimelige tiltak var truffet. 

Klager ble booket om og ankom Sarajevo samme kveld. Nemnda anser dette å være
innen rimelig tid. 

Klager har etter dette ikke rett til standarderstatning.

Vedtak

Transportklagenemnda-fly anbefaler ikke at klager gis medhold.