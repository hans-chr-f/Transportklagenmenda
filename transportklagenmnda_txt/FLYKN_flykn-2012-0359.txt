Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
04.09.2013

Saksnummer
359/12F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Ålesund den 24. mai 2012 med DY410 kl. 13:50.

Flyet ble forsinket, og etter mye frem og tilbake tok flyet av kl. 19:15. Klager ankom Ålesund 6
timer forsinket.

Klager stiller seg kritisk til håndteringen av denne hendelsen. Passasjerene måtte vente flere
timer om bord i et varmt fly, og ble fraktet hit og dit før de kom inn på flyplassen igjen og fikk
tildelt matkupong.

Klager krever standarderstatning i henhold til EU forordningen. Videre krever klager refusjon
av mat og drikke i ventetiden, som oversteg matkupongen, kroner 113.

Det vises for øvrig til klagers brev.

Norwegian har i det vesentlige anført:

DY410 ble forsinket 5 t 18 min som følge av to uforutsette tekniske problem på to av
Norwegians maskiner. Det vises til teknisk rapport.

I henhold til dom C-402/07, Sturgeon dommen, er flyselskapene unntatt fra videre
kompensasjon dersom årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen.

Norwegian følger alle vedlikeholdsprogrammer pålagt av Luftfartstilsynet.

Dom C-549/07, Wallentin-Hermann dommen, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. Norwegian kan bekrefte at de
tekniske problemene oppstod under drift og utenfor planlagt vedlikehold.

Norwegian har refundert klagers utgifter til mat, men kan på grunnlag av ovennevnte
dessverre ikke imøtekomme kravet om standarderstatning.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med om lag seks timer

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre
at de har truffet alle rimelige tiltak for å treffe tiltak for å unngå feilen eller forsinkelsen.
Forsinkelsen gir derfor ikke rett til standarderstatning etter EU forordningen.

Innstillingen skyldtes i dette tilfellet feil ved flyets «flap-system».

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til erstatning.

Klager er misfornøyd med Norwegians håndtering av situasjonen. Nemnda har forståelse for
at opplevelsen var belastende. Nemnda finner det imidlertid sannsynlig at Norwegian forsøkte
å minimere problemene mest mulig ut fra den informasjon de hadde på det daværende
tidspunkt.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS