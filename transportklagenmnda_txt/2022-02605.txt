Tjenesteyter følger ikke vedtaket i saken (07.06.2023)
Kommentar fra tjenesteyter:

Klager har opplyst om at Wizz Air ikke vil følge vedtaket.

Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet nektet ombordstigning.

Dato
23.05.2023

Saksnummer
2022-02605

Tjenesteytere
Wizz Air

Klager har i det vesentlige anført

Klager skulle reise fra Torp til Riga med retur fra Vilnius den 25. - 29. mai 2022 med
Wizzair. 

Klager hadde forhåndsbestilt hotell i Riga fra 25. - 27. mai (kroner 3 198), for så å reise til
Vilnius. Hotell i Vilnius skulle klager bestille underveis. 

Ved avreise Torp den 25. mai ble klager nektet ombordstigning på W6 2580 med den
begrunnelse at det var satt inn en mindre flytype på strekningen med mindre kapasitet.
Klager ble tilbudt ombooking først tre dager senere. Han fikk derfor hjelp av Wizz Air til å
endre reiseruten til å fly til Vilnius i stedet for til Riga.  

For å kunne snu om på reisen ville det da være behov for nye flybilletter fra Riga tilbake
til Oslo. Han ba om å få returen ombooket til Riga - Oslo. Han fikk beskjed om at det
enkleste var å kjøpe ny billett selv, for senere å få denne refundert av flyselskapet. Det
var kaos på flyplassen grunnet kanselleringen. Klager godtok derfor denne beskjeden, og
bestilte ny hjemreisebillett Riga - Torp på Wizzairs hjemmeside, pris 165 euro. 

Siden klager ikke kunne reise til Riga på planlagte datoer måtte han kansellere hotellet
(ingen refusjon), og måtte samtidig bestille overnatting i Vilnius i stedet. 

Wizz Air krever et nektet ombordstigningsskjema for å kunne behandle saken, men
klager mener å huske at han måtte overlevere det til en av de ansatte på Torp lufthavn i
en litt kaotisk situasjon.

Klager krever standarderstatning i henhold til EU-forordning 261/2004, samt refusjon av
ny hjemreisebillett 165 euro, og refusjon av tapt forhåndsbetalt hotell i Riga kroner 3 198.

Tjenesteyterne har i det vesentlige anført
Wizz Air har ikke avgitt uttalelse til nemnda. Til klager har flyselskapet i det vesentlige
uttalt: 

Wizz Air kan ikke behandle saken uten å motta nektet ombordstigningsskjema som
klager mottok på Torp.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Wizz Air har ikke avgitt uttalelse til nemnda. 

Nemnda legger til grunn at klager ble nektet ombordstigning på sin avgang med Wizz
Air fra Torp til Riga den 25. mai 2022. At klager ikke har et skjema om dette fra Torp er
uten betydning i saken. Nemnda bemerker at klager hadde separate billetter til utreise
og hjemreise. 

Etter EU-forordning 261/2004 skal flyselskapet gi passasjerer som nektes ombordstigning
mot sin vilje, jf artikkel 4, standarderstatning i samsvar med artikkel 7, tilbud om refusjon
av flybillettprisen eller omruting snarest mulig til bestemmelsesstedet, jf artikkel 8,
og nødvendig hotellinnkvartering, jf artikkel 9. Klager har etter nemndas syn krav på
standarderstatning med 250 euro for nektet ombordstigning på Wizz Airs flyvning W6
2580 fra Torp til Riga den 25. mai 2022. 

Klager krever refusjon av utgifter til forhåndsbetalt hotell i Riga to netter, pris kroner
3 198. Nemndas flertall - lederen og bransjerepresentanten - mener at utgifter til
forhåndsbetalt hotell ikke er påregnelig for flyselskapet, og at de ikke er ansvarlig for et
slikt tap.

Klager krever videre refusjon av utgifter til ny hjemreisebillett, pris 165 euro. Det er
uklart for nemnda hvorfor Wizz Air ikke kunne endre returbilletten hans samtidig som
de booket om utreisen. Standarderstatningen er uansett ment å dekke både økonomisk
og ikke-økonomisk tap. Standarderstatningen overstiger klagers tap (165 euro). Denne
utgiften må derfor anses dekket av standarderstatningen.

Mindretallet, forbrukerrepresentantene, mener derimot at flyselskapet er ansvarlig i
dette tilfellet. Klager ble tilbudt ny reise til Riga tre dager senere, hvilket innebar brudd
på kravet om omruting "snarest mulig", jf. flypassasjerforordningen art. 8 nr. 1 b).
Omrutingsplikten innebærer en plikt til å tilby reise med andre flyselskaper, hvilket Wizz
Air ikke tilbød klager. De tilbød imidlertid omruting til Vilnius, hvilket fordret at klager
måtte velge mellom å legge om reiseruten eller å avlyse langhelgen i Riga og Vilnius.

Klagers tapte hotellovernattinger i Riga, samt kostnadene til ny hjemreise fra Riga til
Torp, er direkte følger av at han ikke ble omrutet iht. forordningen og dermed måtte
legge om reiseruten. Tapet er dekningsmessig etter luftfartsloven § 10-20, som gir
rett på erstatning ved forsinkelse av passasjeren, som ved nektet ombordstigning.
Mindretallet mener at dette tapet ikke skal samordnes med standarderstatningen,
ettersom det skyldtes bruddet på omrutingsplikten, og dermed faller utenfor de tap
standarderstatningen er ment å dekke.

Bransjerepresentant Benum fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd. I et slikt tilfelle har lederen
dobbeltstemme.

Vedtak

Transportklagenemnda anbefaler at Wizz Air utbetaler standarderstatning til klager med
250 euro, samt refusjon av tapt hotell med kroner 3 198.