Vedtak i Pakkereisenemnda

Sammendrag

Saken gjelder klage på hotellstandard og støy, Mallorca.

Dato
03.05.2012

Saksnummer
293/12

Tjenesteyter
Star Tour AS

Klager: X

Turarrangør: Star Tour AS

Antall reisende: 3

Reisens pris: kr 48.549

Saken gjelder:

Saken gjelder klage på hotellstandard og støy, Mallorca.

Klager anfører at leiligheten ikke samsvarte med det de hadde bestilt - nemlig Superior
leilighet med markterrasse og bassengutsikt. Foran leiligheten var det et stort tre som
raget 5 etg opp og flere andre trær. Solen kom aldri gjennom.

Utsikten til bassenget var skjult av et barbygg. Leiligheten var også utsatt for mye støy fra
poolbaren og en spillehall noen meter fra soverommet.

Star Tour anfører at klager har fått Superior leilighet som bestilt, men er enig i at
utsikten ikke samsvarer med beskrivelsen. Det er også uheldig at nærheten til
bassengbaren har medført forstyrrelser. Pga disse forhold har Star Tour tilbudt å
refundere tillegget for Superior leilighet med kr.3.075,- - alternativt et gavekort på
kr.4.500,-.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen - §
6-1 i pakkereiseloven. Mangler kan gi grunnlag for prisavslag med mindre de avhjelpes innen
rimelig tid.

Nemnda forstår det slik at det i utgangspunktet er enighet mellom partene om at leiligheten
i dette tilfelle ikke samsvarte helt med det som kunne forventes av en superior leilighet, men
klager tillegger solforholdene og støyen større vekt enn det Star Tour mener det er grunnlag
for.

Nemnda er enig med Star Tour i at det er beskrivelsen på deres nettside som må være
grunnlag for vurderingen, og ikke den velkomstbrosjyre som klager fikk på hotellet. Star Tours
beskrivelse på nettsiden har ikke spesifikke opplysninger om solforholdene ut over at det er
opplyst om markterrasse med solseng og parasoll.

Etter en helhetsvurdering finner Reklamasjonsnemnda at Star Tours tilbud om refusjon
av superior-tillegget er en passende kompensasjon og kan ikke anbefale et prisavslag
utover dette. Nemnda legger til grunn at Star Tour opprettholder tilbudet om et gavekort på
kr.4.500,- som et alternativ hvis klager skulle foretrekke det.

Vedtak:

Reklamasjonsnemnda for pakkereiser kan ikke anbefale et større prisavslag enn kr.3.075,-.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Solveig Kohagen, Ving Norge AS

Vigdis Fiske Amisol AS