Vedtak i Transportklagenemnda
- Kollektivreiser

Sammendrag

Krav om 50 % refusjon av togbilletter, erstatning for tapte fergebilletter
og dekning av utgifter til returreise med buss som følge av togforsinkelse.

Dato
18.08.2023

Saksnummer
2023-01596

Tjenesteytere
Vy

Klager har i det vesentlige anført

Klager og fire andre personer hadde kjøpt billetter med Vy for å reise fra Bergen til
Myrdal og videre fra Myrdal til Flåm den 1. mai 2023. Toget til Myrdal skulle ankomme
Myrdal kl. 12.55, og toget videre fra Myrdal skulle dra derfra kl. 13.13. Planlagt ankomst i
Flåm var kl. 14.11. De hadde kjøpt billetter til fjordcruise fra Flåm på forhånd, og fergen
skulle dra fra Flåm kl. 15.00.

Klager anfører at toget stoppet på Mjølfjell kl. 12.36 og ikke gikk videre derfra. Klager
anfører at de ventet i én time før togpersonalet sa at toget måtte dra tilbake til Voss, og
de fikk beskjed om at de ville få tilbud om drosje til Flåm, slik at de kunne komme seg
frem i tide til fergeavgangen, eller gratis retur til Bergen.

Klager anfører at da de ankom Voss kl. 14.12 og kom ut av toget, fikk de beskjed om
at de ikke lenger ville bli tilbudt drosje til Flåm. Klager anfører at de fikk beskjed om at
de måtte ta et annet tog fra den andre plattformen fra Voss til Myrdal, og derfra dra til
Flåm. Klager anfører at dette toget hadde avgang kl. 14.14, så de fikk ikke mulighet til å
sjekke tidtabellen fra Myrdal til Flåm eller drøfte seg imellom om de heller skulle prøve å
komme seg til Flåm på egen hånd. Klager anfører at de derfor hoppet på toget fra Voss til
Myrdal.

Klager anfører at om bord på toget til Myrdal fikk de beskjed om at det eneste toget
fra Myrdal til Flåm de kunne ta, var det som hadde avgang kl. 15.51. Klager anfører
at i henhold til informasjon i Vy-appen ventet det forutgående toget på forsinkede
passasjerer på Myrdal stasjon, men det dro fra Myrdal kl. 14.59. Klager anfører at de
ankom Myrdal kl. 15.10, så de måtte vente på neste tog i 42 minutter.

Klager anfører at de ankom Flåm kl. 16.50, og da hadde siste ferge til Gudvangen
dratt. Klager anfører at togpersonalet tilbød dem gratis returreise til Bergen, men
siden de allerede hadde tilbragt mer enn seks timer på tog den dagen, kjøpte de heller
bussbilletter fra Flåm til Bergen.

Klager har fremsatt krav om 50 % refusjon av togbillettene, erstatning for fergebillettene
de tapte på totalt 2048 kroner og dekning av utgiftene til bussbillettene for returreisen til
Bergen på 1304 kroner.

Tjenesteyterne har i det vesentlige anført
Tog 1812 den 1. mai 2023 ble dessverre kansellert fra Mjølfjell siden linjen ble stengt
grunnet snøras. Linjen åpnet igjen ca. kl. 14.00. Klager reiste med et annet tog og ankom
Flåm ca. tre timer forsinket. Som følge av den forsinkede ankomsten har klager rett
på 50 % refusjon av togbillettene i henhold til Vys reisevilkår punkt 6D. Beløpet ble
overført til klagers kredittkort den 5. mai. Det ble ikke tilbudt alternativ transport under
stengningen.

Vys vilkår er godkjent av Samferdselsdepartementet og regulerer kun transport mellom
stasjonene som er oppgitt på passasjerens togbillett.

Vy påtar seg ikke noe ansvar for følgetap som utgifter til billetter fra Flåm til Gudvangen
og fra Gudvangen til Bergen, da Vy ikke hadde noen transportavtale med klager for
slik reise. Dette er også i henhold til anbefalte regler for offentlig transport i Norge,
publisert av NHO Transport. Vy vil ikke erstatte klagers tap og pådratte utgifter. Vy ønsker
å påpeke at i henhold til Vys reisevilkår punkt 6B bokstav b ville utgifter til alternativ
transport ordnet av passasjeren selv på Vys strekning uansett ikke ha blitt dekket, siden
kanselleringen skyldtes forhold utenfor selskapets kontroll.

Klager har selv oppgitt at han ble tilbudt gratis transport fra Flåm til Bergen av
togpersonalet, men at han valgte å pådra seg tilleggsutgifter ved å reise med buss, i
stedet for å begrense tapet.

Nemnda bemerker

Klager har fremsatt krav om 50 % refusjon av togbillettene, erstatning for tapte
fergebilletter og dekning av utgifter til å reise med buss tilbake til Bergen som følge av at
ankomsten med tog i Flåm ble rundt tre timer forsinket.

Ved forventet forsinkelse på minst 60 minutter har passasjerene rett til å velge mellom
refusjon av billettene, samt gratis retur dersom reisens formål ikke lenger er av interesse
for passasjerene, eller omruting på tilsvarende transportvilkår, jf. artikkel 16 i (EF)
nummer 1371/2007 (Jernbanepassasjerforordningen). I dette tilfellet oppfatter nemnda
det slik at klager valgte omruting til Flåm.

I henhold til Vys reisevilkår punkt 6D har passasjeren rett på 50 % refusjon av
billettprisen hvis toget er minst 60 minutter forsinket. Passasjerene har også rett på 50 %
refusjon i medhold av forordningens artikkel 17 nummer 1 b.

Vy har oppgitt at klager har fått refusjon i henhold til dette.

Hva gjelder kravet om dekning av bussutgiftene tilbake til Bergen, kan passasjeren ha
rett på dekning av dokumentert, påregnelige, direkte utgifter til alternativ transport
ved forsinkelser på mer enn 20 minutter, jf. reisevilkårene punkt 6A. I henhold til punkt
6B bokstav b gjelder dette imidlertid ikke hvis forsinkelsen skyldes forhold utenfor Vys
eller Bane NORs kontroll, som streik eller ekstremvær. Vy har oppgitt at problemene
i dette tilfellet skyldtes snøras. Nemnda mener at dette er forhold utenfor selskapets
kontroll. Uansett kan ikke nemnda se at dette er en utgift som kan kreves dekket som
følge av forsinkelsen til Flåm, da utgifter til alternativ transport gjelder ved reise frem
til opprinnelig reisemål. Nemnda viser også til at klager uansett fikk tilbud om gratis
transport tilbake til Bergen med toget, men valgte å ikke benytte seg av dette. Nemnda
kan dermed ikke se at klager har rett på dekning av de nye bussbillettene.

Hva gjelder kravet om erstatning for tapet av fergebillettene, kan ikke nemnda se at
reisevilkårene dekker slike tap. Nemnda viser til at forsinkelsen uansett var utenfor
selskapets kontroll og kan ikke se at klager har rett på å få dekket fergebillettene på
annet grunnlag heller.

Vedtak

Transportklagenemnda kan ikke anbefale at klager gis medhold utover 50 % refusjon av
togbillettene.