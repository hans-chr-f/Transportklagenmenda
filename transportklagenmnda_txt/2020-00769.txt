Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.11.2020

Saksnummer
2020-00769

Tjenesteytere
Widerøe

Klager har i det vesentlige anført

Klager (tre personer) skulle reise fra Førde med WF194 kl. 17:00 til København via Oslo
med ankomst kl. 20:05 den 29. desember 2019. Flyvningen fra Førde ble forsinket og
klager mente de ikke ville rekke sin videreforbindelse. Reisefølget ble booket om til
neste dag av Widerøes personalet på Førde som også mente at reisefølget ikke ville
rekke videreforbindelsen til København. Ny avgang ble 30. desember 2019 kl. 09:10 med
ankomst København kl. 12:50.

Klager krever standarderstatning på 250 euro per person, total 750 euro, i henhold til EU-
forordning 261/2004.

Tjenesteyterne har i det vesentlige anført
WF194 ble forsinket med 15 minutter. Klager hadde da 35 minutter til å rekke sin
videreforbindelse, noe som er mer enn nok tid, og en lovlig forbindelse på OSL. Klager
tok valget selv med å bli ombooket og de prøvde ikke å være med flyet. Dette er noe
Widerøe mener de ikke har erstatningsansvar for.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Nemnda legger til grunn at klager hadde billett fra Førde til København via Oslo, med
flybytte på 50 minutter på Gardermoen. Widerøes flyvning fra Førde til Oslo ble forsinket,
og klager valgte å booke om billetten fra Oslo til København til påfølgende dag, mens
han fortsatt befant seg i Førde. Klager reiste med et spedbarn, og ønsket ikke å tilbringe
natten i Oslo.   

Etter nemndas syn valgte klager frivillig å booke om billetten sin før han visste lengden
på forsinkelsen. Dette kan ikke Widerøe lastes for.  Uansett om klager ble anbefalt
å booke om billettene eller ikke, er nemnda av den oppfatning at ombookingen var
frivillig. 

Nemnda kan etter dette ikke anbefale at klager gis medhold. 

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly kan ikke anbefale at klager gis medhold.