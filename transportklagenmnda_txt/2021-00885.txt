Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
25.08.2021

Saksnummer
2021-00885

Tjenesteytere
AtB AS

Klager har i det vesentlige anført

Klager forklarer at hans sønn som er student ble ilagt gebyr 15. mars 2021. Klager
forklarer at han løpende har betalt inn på reisekortkontoen. Ved kontroll ble klagers sønn
ilagt gebyr fordi klager ikke hadde betalt inn på riktig kort etter at sønnen hadde fått nytt
kort. 

Klager forklarer at det gamle reisekortet hadde blitt ødelagt. Videre anfører klager at
han betalte inn til feil reisekort/konto, men at dette reisekortet ikke er i bruk da det er
ødelagt. Klager anfører at dette også er meldt inn til AtB uten at klager ble informert om
å endre konto. Klager finner det urimelig at sønnen skal belastes med et gebyr på kr. 950
for en slik feiltakelse. Klager forklarer at han tidligere har betalt inn til feil konto i bank,
men aldri blitt belastet med bøter av den grunn. 

Svaret fra AtB er kun en gjennomgang av selskapets regler. Klager forklarer at det ikke er
noen kommentar til den konkrete klagen som gjelder urimelig gebyr for å ha betalt til feil
kort/konto. Et slikt gebyr på kr. 950 for en kunde som har betalt finner klager urimelig, da
han etter hans mening ikke på noen måte har opptrådt uaktsomt. Klager forklarer at han
ikke var kjent med at det ble endret kortkonto etter at reisekort ble ødelagt/byttet. Klager
mener at selskapet har mulighet til å sjekke at reisekortet som det ble betalt inn til ikke
er benyttet, og at det følgelig ikke har vært til hensikt å snike på bussen da 6 måneders
billetten ble betalt i tide. 

Klager krever frafall av gebyret.

Tjenesteyterne har i det vesentlige anført
Klagers sønn ble ilagt gebyr i forbindelse med en billettkontroll på grunn av at sønnen
ikke kunne fremvise gyldig reisebevis under kontrollen. 

I forbindelse med innføring av ny rutestruktur i Trondheim den 3. august 2019, gikk AtB
samtidig over til åpen billettering. Ved åpen billettering kan den reisende gå om bord
i bussen uten å registrere/validere eller vise frem billetten for sjåfør, så lenge denne
er kjøpt/aktivert før påstigning. Det er til enhver tid den reisendes ansvar å påse at
man har gyldig billett før påstigning og at denne er klar til fremvisning ved en eventuell
billettkontroll. Dersom man ikke fremviser billetten ved kontroll vil det anses som å reise
uten gyldig billett, uavhengig av årsak.

Dersom man tar kontakt med AtB vedrørende mistet reisekort, så vil AtB sperre t:kortet.
Sperrede t:kort vil ikke kunne bli påfylt i nettbutikken. Dersom det er igjen verdi på det
mistede reisekortnummeret, kan man også overføre verdien på det mistede reisekortet
til et nytt for kr 100. Om man får et nytt reisekort, må kunden selv skrive inn det nye
reisekortnummeret i nettbutikken.

Det er den reisendes ansvar å påse at man setter seg inn i det regelverket som til enhver
tid gjelder mellom den reisende og AtB. Det fremgår klart av regelverket at det er kunden
selv som er ansvarlig for å ha riktig og gyldig reisebevis med seg til enhver tid, og dermed
sjekke at man har gyldig billett før man går om bord.

AtBs billetter er i utgangspunktet upersonlige. Det betyr at andre personer kan reise på
den samme billetten, så lenge de oppfyller vilkårene for billettkategorien. AtB kan derfor
ikke tillate en praksis der man ettergir tilleggsgebyr, dersom man i ettertid kan vise til
en billett, når denne kan ha blitt benyttet av andre. Det er hvorvidt man fremviser gyldig
billett under billettkontroll som er avgjørende for om man blir ilagt gebyr eller ikke.

Hensikten med å gjennomføre billettkontroller er at det skal gis sanksjoner til den
enkelte som reiser uten gyldig billett. Dette gjelder også reisende som ikke betaler eller
ikke fremviser gyldig billett ved kontroll. I tillegg gir kontrollene en preventiv effekt ved at
det bidrar til å minske sjansen for fremtidige regelbrudd. Målet med billettkontroller er å
sikre inntekter fra billettkjøp, ikke fra tilleggsgebyr.

På grunn av ovennevnte informasjon finner AtB ikke grunnlag for å ettergi
tilleggsgebyret.

Nemnda bemerker

Klagers sønn ble ilagt gebyr 15. mars 2021 fordi han ikke kunne fremvise gyldig billett
under billettkontrollen. 

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning.

Av transportvedtektenes pkt. 6.2 følger det at det skal ilegges tilleggsavgift dersom den
reisende ikke kan vise gyldig billett. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig.

Klagers sønn kunne ikke fremvise gyldig billett under billettkontrollen, og vilkårene for å
ilegge gebyr var således til stede. 

Klager har forklart at sønnens gamle reisekort var blitt ødelagt. Videre har klager anført
at han betalte inn til feil reisekort/konto for ny billett, men at dette reisekortet ikke er i
bruk da det er ødelagt. Klager anfører at dette også er meldt inn til AtB uten at klager
ble informert om å endre konto. Klager mener det er urimelig at sønnen skal bli ilagt et
gebyr for en slik feiltakelse. 

Nemnda viser til at det er den reisendes ansvar å sette seg inn i billettsystemer og
betalingsmåter. Det er den reisendes ansvar å sørge for gyldig billett ved reise med
kollektiv transport. Det er klagers/den reisendes ansvar å kjøpe riktig billett til riktig
reisekort. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.