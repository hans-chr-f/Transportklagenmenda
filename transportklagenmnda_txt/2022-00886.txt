Vedtak i Transportklagenemnda - Fly

Sammendrag

Krav om at verdi av voucher utbetales kontant.

Dato
17.09.2022

Saksnummer
2022-00886

Tjenesteytere
SAS

Klager har i det vesentlige anført

Klager skulle reise tur-retur med SAS fra Oslo til Brussel 1.– 6. juli 2020.
Klagers flyvning ble, som så mange andre på dette tidspunktet, kansellert grunnet
pandemien. Klager mottok en reisevoucher i juni 2020, med gyldighet i ett år. Klager fikk
ikke valg om noen annen form for kompensasjon, og ifølge SAS sine vilkår skulle klager
ha fått refundert gjenstående beløp på voucheren når den gikk ut etter ett år. 
Da dette ikke skjedde, sendte klager skriftlig klage til SAS i august 2021, og ba om
refusjon. Klager har ikke mottatt skriftlig svar, men fått beskjed per telefon om at
voucher ikke var refunderbar etter utløpsdato. 
Klager krever refusjon av betalt beløp for ubenyttet reise, kroner 2617.

Tjenesteyterne har i det vesentlige anført
SAS har ikke inngitt tilsvar til nemnda.

Nemnda bemerker

Nemnda bemerker at det fremstår uklart hvem som kansellerte reisen i juni 2020. SAS
har ikke levert tilsvar og klager har opplyst at han ikke husker om han fant informasjon
om kansellering på nettsiden til SAS eller om han selv kansellerte reisen.

Dersom det var SAS som kansellerte flyvningen før klager ba om vocher, har klager etter
SAS sine vilkår krav på å få refundert verdien av vocheren etter utløpsdatoen. Dersom
det var klager som ba om vocher  uten at SAS hadde kansellert flyvningen, har klager
etter SAS sine vilkår ikke krav på refusjon av verdien av vocheren etter utløpsdatoen.

Det er vanskelig for nemnda å avgjøre en klage der sakens faktum ikke kan
dokumenteres. Nemnda finner at saken reiser bevisspørsmål som vanskelig
kan klarlegges under saksbehandlingen og at saken derfor må avvises etter
transportklagenemndforskriften § 6-2 bokstav d.

Vedtak

Saken avvises