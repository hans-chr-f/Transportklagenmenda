Vedtak i Pakkereisenemnda

Sammendrag

Saken gjelder feil destinasjon, Emiratene.

Dato
03.09.2013

Saksnummer
71/13P

Tjenesteyter
Oska Travel AS

Sakens dokumenter ble lagt frem.

Klager: X

Turarrangør: Oska Travel AS

Antall reisende: 4

Reisens pris: 18.528,-

Tidsrom: 140213 - 210313

Reisemål: Dubai

Saken gjelder:

Saken gjelder feil destinasjon, Emiratene.

Klager anfører at de hadde bestilt kombinasjonsferie Dubai/Tyrkia.

I stedet for å lande i Dubai, kom de til Sharjah Airport og ble innkvartert på et hotell i Sharjah.
De sendte straks melding til Oska Travel og krevde at de umiddelbart ble flyttet til hotell
i Dubai. Dette ble ikke gjort, og de krever full refusjon av reisens pris - kr.18.528,- for fire
personer.

Oska Travel har opplyst at dette var et helt nytt reiseprodukt hvor enkelte deler av
reiseprogrammet ikke fungerte som ønsket. De har derfor tilbudt kr.1.600,- i prisavslag
per person, alternativt et reisegavekort på samme beløp.

Når det gjelder de enkelte punkter i klagen har Oska Travel anført:

Sharjah Airport ligger 35 km fra Dubai sentrum og det er bare 15 km lenger enn fra Dubai
Airport.

Flyplassen i Sharjah blir hyppig brukt for å nå Dubai. Programmet for turen lovet ikke hotell i
Dubai, men i De Forente Arabiske Emirater. Det hotellet klageren fikk, ligger i naboemiratet til

Dubai. Da flere av gjestene klaget på at hotellet ikke lå i Dubai, fikk de tilbud om hotell i Dubai
sentrum. Oskas guide fikk først ikke kontakt med klagerne i saken her hverken på rommet
eller telefonisk, men da guiden fikk se dem i resepsjonen på hotellet, sa de at de ikke ville
snakke med guiden.

Forsøket på å imøtekomme klager ble derfor avvist.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Hvis reisen har vesentlige mangler og formålet med reisen av den grunn blir  vesentlig
forfeilet, kan det være grunnlag for å heve avtalen.

I følge programmet er reisen her en kombinasjonsreise Dubai/Tyrkia.

Programmet for Dubai-delen av reisen sier at man flyr til Dubai, mens det for bostedets
vedkommende opplyses at hotellet er i De Forente Arabiske Emirater.

Det forhold at Sharjah Airport ble brukt i stedet for Dubai Airport er da rent formelt etter
programmet i utgangspunktet en mangel ved reisen, men det må etter nemndas syn sies å
være en lite vesentlig mangel i og med flyplassen ligger bare 35 km fra Dubai sentrum - noe
som ikke er lenger enn det som er vanlig for en rekke flyplassers avstand til nærmeste by. Det
er da ikke grunnlag for å heve avtalen.

Når det gjelder hotellet, sa programmet at det skulle ligge i Emiratene.

Det gjorde det hotellet klagerne fikk.

Nemnda finner ikke grunnlag for et større prisavslag enn kr.1.600,- per person som Oska har
tilbudt.

Vedtak:

Reklamasjonsnemnda kan ikke anbefale prisavslag utover det som er tilbudt.

Vedtaket var enstemmig.