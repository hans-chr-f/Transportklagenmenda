Vedtak i Transportklagenemnda
- Kollektivreiser

Sammendrag

Krav om refusjon av utgifter til alternativ transport
som følge av innstilling av reise med buss.

Dato
19.05.2022

Saksnummer
2022-00238

Tjenesteytere
Vy Buss AS
Vy

Klager har i det vesentlige anført

Klager hadde bestilt en reise fra Kambo til Trondheim via Oslo og Lillehammer, med
avreise den 30.  november 2021. Klager skulle reise med tog fra Kambo til Oslo og fra
Oslo til Lillehammer og deretter ta buss til Trondheim. Klager bestilte reisen på vy.no og
betalte 602 kroner totalt.

Kvelden før avreise fikk klager beskjed fra Vy Buss om at bussavgangen fra Lillehammer
til Trondheim var kansellert. Klager anfører at han samme kveld ringte til Vy for å
oppklare mulighetene i forbindelse med kanselleringen. Klager anfører at det kan synes
som om kanselleringen kun gjaldt for en del av reisen og ikke hele reisen. Klager anfører
at han ble rådet til å bestille en helt ny reise og at han fikk indikasjoner på at utgiftene til
alternativ reise kunne bli dekket. Klager anfører at Vy Buss var stengt.

Klager bestilte så en ny reise samme kveld. Morgenen etter, den 30. november 2021,
tok klager kontakt med Vy Buss per e-post. Klager har anført at han ville kansellere
opprinnelig reise etter instruks fra Vys kundeservice kvelden før. Klager anfører at Vy
Buss gikk med på å refundere reisekostnaden for den opprinnelige reisen, men deler
av reisen kun i form av et gavekort. Klager anfører at de ikke ville refundere utgiftene til
alternativ reise.

Klager anfører at utgangspunktet for klagen er at han mener at Vy Buss valgte å
kansellere reisen og i henhold til sine egne bestemmelser må dekke ekstrautgiftene til
alternativ transport i tillegg til å refundere hele reisekostnaden for den opprinnelige
reisen. Slik klager ser det, må utgangspunktet for vurderingen av saken være Vys
reisevilkår. Klager viser til Vys reisevilkår punkt 2 og Vys reisegaranti. Klager viser i tillegg
til Vy Buss’ reisevilkår § 4.4.

Klager anfører at det i saken dreier det seg om kjøp av togbillett der deler av strekningen
skal gjennomføres med buss. Klager anfører at det derfor påberopes som delvis uklart
om reisevilkårene for buss gjelder i avtalen, all den tid det dreier seg om en togbillett og
det ikke er tatt forbehold om dette i reisevilkårene som regulerer tog.

Klager anfører at det i reisevilkårene ikke er ikke tatt forbehold om å sette opp alternativ
transport der en eventuell innstilling skyldes forhold utenfor Vys kontroll, hvilket det er
gjort ved forsinkelse, jf. Vys reisevilkår punkt 6 B bokstav b. Klager anfører at der avtalen
er taus, må det som utgangspunkt sees hen til bakgrunnsretten. Klager anfører at da det
her dreier seg om en transportavtale, vil dette falle på alminnelige obligasjonsrettslige
prinsipper. Klager viser til pakkereiseloven §§ 27 og 32. Klager anfører videre at det i
bakgrunnsretten er anerkjent at en kontrakt helt eller delvis kan settes til side dersom
kontrakten eller dens innhold hindres eller vanskeliggjøres av forhold som har karakter
av force majeure. Klager anfører at force majeure reiser tre hovedproblemstillinger, som
det gås nærmere inn på i fremlagt dokumentasjon.

Klager anfører videre at han som utgangspunkt for subsumsjonen henviser til
argumentene som ble benyttet i e-postkorrespondansen med Vy Buss. Klager anfører
at det i e-posten sendt til Vy Buss 2. desember kl. 14.20 ble vist til bildedokumentasjon
som skisserer en alternativ reisestrekning utenom det stengte partiet av E6, som var
avgjørende for kanselleringen av reisen. Klager anfører at den alternative veien som
blir skissert, går nærmest parallelt med strekningen hvor den stengte broen befant seg.
Klager anfører at forandringen i reiserute ville ført til en økt reisestrekning på 4 km, fra
336 km til 340 km. Klager anfører at han mener at denne forandringen ville være så liten
at force majeure ikke kan benyttes og unntaket fra pakkereiseloven § 27 ikke kan gjøres
gjeldende.

Klager anfører at i avtaler der det dreier seg om forholdet mellom forbruker og
næringsdrivende, vil de beste hensyn tale for å styrke forbrukervernet. Klager anfører
at da avtalen i stor grad ikke gir opplysninger om omfanget av plikten Vy har til å
oppfylle avtalen, taler forbrukerhensynet for at plikten ikke skal kunne settes til side der
hindringen som foreligger kun med enkle midler kan unngås.

Klager anfører at han derfor mener at Vy Buss selv valgte å kansellere reisen og at det
dermed ikke er anledning til å bruke unntaket og at Vy Buss dermed i sin helhet må
dekke utgiftene til alternativ transport.

Klager krever refusjon av 847 kroner for utgiftene til nye billetter fra Kambo til
Trondheim.

Tjenesteyterne har i det vesentlige anført

Vy har anført følgende:

Avvik oppstod i forbindelse med busstransport - ikke tog. Ubenyttede togbilletter er
imidlertid refundert.

Vy Buss har anført følgende:

Den 29. november ble Stavå bru i Rennebu stengt for tunge kjøretøy. Dette gjorde det
umulig for Vy Buss’ ordinære busser på ruten VY710 å passere broen. Dette var en
uforutsett hendelse som var utenfor Vy Buss’ kontroll. Siden det var stor usikkerhet
rundt varigheten på hindringen, ble det derfor bestemt at avgangene dagen etter skulle
innstilles. Klageren hadde billett med VY710 fra Lillehammer med avgang kl. 11.50 den
30. november, og ble derfor rammet av innstilling.

Som klageren viser til, finnes det en vei som går parallelt forbi broen. Denne veien
er ikke beregnet for tyngre kjøretøy, og det var derfor ikke praktisk mulig for Vy Buss’
busser å bruke den veien som alternativ reiserute. Som oppgitt i Vy Buss’ reisevilkår vil
Vy Buss sette opp alternativ transport så langt det er praktisk mulig. Det var det ikke i
dette tilfellet. Ettersom Vy Buss ikke lenger har hatt et tilbud på strekning, har Vy Buss
derfor refundert billetten, og ser ikke grunn til å etterkomme kravet om refusjon av
ekstrakostnader for ny reise. Som oppgitt i reisevilkårene refunderer Vy Buss kun utgifter
til alternativ transport.

Vy Buss har ved innstillingen refundert bussbilletten fra Lillehammer til Trondheim, i
tillegg til tilslutningsbilletten med tog fra Oslo S til Lillehammer. Klageren fikk også en
verdikode tilsvarende reisen fra Kambo stasjon og Oslo S. Slik Vy Buss kan se, har Vys
avdeling for tog valgt å refundere togbilletten mellom Kambo stasjon og Oslo S den 2.
mars 2022.

Nemnda bemerker

På bakgrunn av sakens opplysninger legger nemnda til grunn at klagers bussreise fra
Lillehammer til Trondheim den 30. november 2021 ble kansellert av Vy Buss kvelden før
avgang. Bakgrunnen for kanselleringen var at Stavå bru ble stengt for tunge kjøretøy
dagen før klagers reise, og at det ikke var mulig for Vy Buss' ordinære busser på den
aktuelle ruten å passere broen.

Basert på klagers opplysninger og tilsvarene fra Vy og Vy Buss i saken legger nemnda
videre til grunn at klager har fått refundert de opprinnelige billettene fra Kambo til
Trondheim via Oslo og Lillehammer.

Spørsmålet er om klager har rett på refusjon av utgiftene til alternativ transport som
følge av Vy Buss' kansellering.

Det følger av Vy Buss' reisevilkår punkt 4.2 at dersom selskapet ikke kan tilby alternativ
transport ved forsinkelse eller kansellering, vil de refundere passasjerens dokumenterte
utgifter til alternativ transport på visse vilkår. På reiser over tre timer vil opptil 1100
kroner kunne dekkes. Det følger imidlertid av punkt 4.4 at passasjeren ikke har rett på
refusjon dersom forsinkelsen eller kanselleringen skyldes forhold utenfor selskapets
kontroll. Som eksempler på forhold utenfor selskapets kontroll nevnes uannonserte
offentlige påbud og forbud, streik, ulykker, veiarbeid, naturkatastrofer og ekstraordinære
uforutsette værforhold.

Da Stavå bru ble stengt for tunge kjøretøy dagen før klagers reise, og det ikke var mulig
for Vy Buss' ordinære busser på den aktuelle ruten å passere broen, var dette utenfor
selskapet kontroll, og nemnda er derfor av den oppfatning at unntaket fra retten til
refusjon gjør seg gjeldende.

Klager har imidlertid anført at han fikk indikasjoner på telefon om at utgifter til alternativ
transport ville bli dekket. Nemnda bemerker at klager selv har presisert at han snakket
med Vy og ikke Vy Buss. Nemnda kan således ikke kan se at hva som ble sagt mellom Vys
kundeservice og klager har betydning for Vy Buss' ansvar i saken.

Nemnda kan etter dette ikke anbefale at klager gis medhold i kravet om refusjon av
utgifter til alternativ transport.

Vedtak

Transportklagenemnda kan ikke anbefale at klager gis medhold.