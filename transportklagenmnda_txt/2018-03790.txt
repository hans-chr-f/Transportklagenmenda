Vedtak i Transportklagenemnda - Fly

Sammendrag

Krav om erstatning grunnet kansellering.

Dato
10.09.2019

Saksnummer
2018-03790

Tjenesteytere
Ryanair

Klager har i det vesentlige anført

Klager med reisefølge (tilsammen to personer) skulle reise fra Torp til Gdansk den 29. juli
2018 kl 11.15 med ankomst kl 12.45 med Ryanairs flight FR8509. Pris for begge billettene
var PLN 742,68. Tolv timer før avgang ble klager informert om at flyet var kansellert. Hun
har mottatt standarderstatning 250 euro per person for hendelsen.

Klager hevder hun ikke ble tilbudt omruting. Det var viktig for klager å komme hjem den
29. juli, og hun kjøpte derfor ny billett med annet selskap 29. juli kl 08.05 med ankomst kl
09.25, pris kroner 3 241. Videre pådro klager seg utgifter til buss kroner 440.

Klager krever refusjon av den ubenyttede billetten med Ryanair, videre krever hun
refusjon av utgifter til nye billetter med annet selskap, samt bussbilletter. 

Det vises for øvrig til klagers brev.

Tjenesteyterne har i det vesentlige anført
Ryanair beklager at FR8509 ble kansellert. Årsaken til kanselleringen var operasjonelle
årsaker, og flyselskapet har derfor utbetalt 250 euro per person i henhold til EU-
forordning 261/2004. Klager mottok tilbud om kostnadsfri ombooking til samme
flyvningen påfølgende dag, men valgte å avslå og kjøpe ny billett med annet selskap.
Ryanair har derfor refundert klagers ubenyttede billetter.

Ryanair kan ikke imøtekomme klagers krav utover det som allerede er utbetalt.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Flyselskapet Ryanair har anført at kanselleringen skyldtes operasjonelle årsaker og har
utbetalt standarderstatning 250 euro per person i henhold til EU-forordning 261/2004.
Klager ble gitt et omrutingstilbud som klager ikke aksepterte. Dette ble gjort via epost. 

Klager har mottatt full refusjon av de ubenyttede flybillettene. Klager krever imidlertid i
tillegg mellomlegget mellom opprinnelige billetter (PLN 742,68) og nye billetter (kroner 3
241), samt bussbilletter (kroner 440). 

Standarderstatningen er ment å dekke både økonomisk og ikke-økonomisk tap.
Standarderstatningen overstiger ekstrautgiftene til flybilletter og til bussbilletter. Disse
utgiftene må anses dekket av standarderstatningen.

Vedtak

Transportklagenemnda-fly kan ikke anbefale at klager gis medhold.