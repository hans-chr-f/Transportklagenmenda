Vedtak i Pakkereisenemnda

Sammendrag

Krav om prisavslag grunnet dobbeltbooking.

Dato
23.08.2018

Saksnummer
2018-01465

Tjenesteytere
Apollo Reiser AS

Klager har i det vesentlige anført

Klager bestilte pakkereise for to personer med innkvartering på Hotel Soho Boutique Las
Vegas, Malaga i perioden 01.06.2018 - 07.06.2018. Totalpris kr. 24.202.

Klager bestilte reisen den 17.02.2018. Den 05.03.2018 mottok hun faktura fra Master
Card/DNB som viste at reisen hun først prøvde å bestille med kortet hadde gått gjennom.
Klager anfører at grunnet feil i Apollos bestillingssystem, hadde hun bestilt og betalt
dobbelt pris for reisen. Hun tok kontakt med Apollo og forklarte problemet. Etter
noen uker fikk hun beskjed om at de kunne refundere flybilletten på kr. 5.130, men at
hotellkostnaden på kr. 6.971 ikke kunne refunderes. Klager mener det var feil i Apollos
bestillingssystem som førte til at hun bestilte to reiser istedenfor en. Klager mener hun
fulgte den instruksjonen som hun fikk under bestillingsprosessen. 

Det vises for øvrig til korrespondanse fra klager.

Tjenesteyterne har i det vesentlige anført
Klager bestilte en såkalt dynamisk reise (rutefly og hotell) på apollo.no lørdag 17. februar
og betalte denne med sitt Mastercard. Klager fikk opp en feilmelding, og bestilte derfor
en ny reise rett etterpå som ble betalt med et Visa-kort. Kl. 15.05 mottok klager en e-
post med reisedokumenter for den første reisen, og kl. 15.06 mottok hun en e-post med
reisedokumenter for den andre reisen. 

Først da klager fikk faktura fra Mastercard 5. mars og oppdaget at hun var belastet for
reisen, kontaktet hun Apollo. Flybillettene på den ene reisen fikk Apollo avbestilt, men
dessverre var det ikke mulig å få refundert beløpet som var betalt for hotellet, da dette
var "non-refundable", og hotellet ikke aksepterte avbestillingen. Dette fremgår av e-post
fra Apollos hotelleverandør, EAN.

Apollo er av den oppfatning at da klager mottok dobbelt sett med reisedokumenter -
med ulike referansenummer - så skulle hun ha kontaktet Apollo umiddelbart. Apollo
er tilgjengelige på telefon søndag kl. 10-15, og hverdager kl. 09-17. Hvis Apollo allerede
søndag eller mandag hadde fått beskjed om dette, ville mulighetene for å få avbestilt
hotellet ha vært større. 

Apollo er av den oppfatning at klager selv må stå for kostnadene for hotellet. 

Det vises for øvrig til korrespondanse fra Apollo Reiser AS.

Nemnda bemerker

Saken gjelder spørsmålet om hvem som bør bære det økonomiske ansvaret for at
klageren booket samme reise to ganger.

Lørdag 17. februar 2018 bestilte klageren rutefly og hotell på nettstedet apollo.no
og betalte reisen med et Mastercard. Hun fikk opp en feilmelding, og bestilte derfor
en ny reise rett etterpå som hun betalte med et Visa-kort. Det er på det rene at hun
deretter, med ett minutts mellomrom, mottok to e-poster med reisedokumenter.
Reisedokumentene hadde forskjellig referansenummer.

Først da klageren fikk faktura fra Mastercard 5. mars og oppdaget at hun var belastet
for reisen på dette kortet, kontaktet hun Apollo. Flybillettene på den ene reisen ble
refundert, mens hotellutgiftene ikke er refundert fordi de er såkalt "non-refundable".
Hotellet har bekreftet at arrangøren ikke får refundert hotellutgiftene. 

Nemnda finner å måtte legge til grunn at klageren burde ha undersøkt de tilsendte
reisedokumentene slik man blir anmodet om å gjøre.  Hadde hun gjort det ville hun
ha oppdaget at hun hadde dobbeltbooket reisen fordi billettene hadde forskjellige
referansenummer.  Hadde hun henvendt seg til arrangøren rett etter at etter bestillingen
var gjennomført er det mer sannsynlig at arrangøren hadde lykkes med å få også
hotelldelen av bestillingen refundert enn når det har gått to-tre uker.

Slik saken ligger an finner nemnda etter en samlet vurdering ikke å kunne anbefale at det
blir gitt ytterligere refusjon.

Vedtak

Pakkereisenemnda kan ikke anbefale at klageren gis medhold.