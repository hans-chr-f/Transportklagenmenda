Vedtak i Transportklagenemnda - Fly

Sammendrag

Krav om erstatning for tapt bagasje.

Dato
18.04.2017

Saksnummer
2016-00778

Tjenesteytere
SAS

Klager har i det vesentlige anført

Klager reiste fra Oslo til Stavanger den 24. juli 2016 med SK4055. Ved ankomst var
ikke klagers innsjekkede trillekoffert ankommet sammen med han, og han melder den
savnet. Klager får beskjed om at kofferten vil ankomme dagen etter. Da klager skulle
være på ferie utenfor Stavanger i kun to dager, ber han om at bagasjen bare kan sendes
tilbake til hans hjemadresse utenfor Oslo. 

Dagene går uten at klager hører noen ting. Han kontakter SAS flere ganger i tiden som
følger, men flyselskapet kan ikke gjøre rede for klagers koffert. Han får så beskjed om at
dersom kofferten ikke kommer til rette innen 21 dager kan han anse kofferten som tapt
og søke erstatning.

Etter 21 dager sendte klager inn skjema om erstatning, og den 5. september fikk klager
beskjed om å opplyse om innhold, verdi og innkjøpsår. Total gjenkjøpspris for klager
er kroner 24 000. Klager fikk til svar at de kun vil refundere kroner 4 600, da de ikke
erstatter elektronikk, solbriller og nøkler. 

Klager krever refusjon av kroner 24 000 med fradrag av kroner 4 600.

Tjenesteyterne har i det vesentlige anført
I tillegg til tidligere utbetaling på kroner 4 600, ønsker SAS også å refundere klagers tapte
solbriller til en verdi av kroner 1 600. Beløpet er overført hans konto. 

Listen klager har sendt inn av tapt innhold i innsjekket bagasje inneholder også nøkler
og elektronisk utstyr til en totalverdi av kroner 19 200. I henhold til SAS' befordringsvilkår
skal slikt utstyr ikke legges i innsjekket bagasje:

"I tillegg til de forbehold som tas i artiklene 8.3.1 - 8.3.3 skal innsjekket bagasje ikke
inneholde ømtålige gjenstander eller bedervelige (mat)varer, ei heller spesielle
verdigjenstander som penger, nøkler, reseptbelagte medisiner, briller/solbriller,
flasker, fotografiapparater, smykker, edle metaller, computere, personlig elektronisk
utstyr, mobiltelefoner, musikkinstrumenter, verdipapirer, forretningsdokumenter,
pass og annen identifikasjon, eller vareprøver, på flyvninger som ikke inkluderer en
avgangsflyplass, ankomstflyplass eller et avtalt stoppested i USA. Dersom du inkluderer
slike gjenstander i innsjekket bagasje, til tross for at det ikke er tillatt, har vi ikke
erstatningsansvar for tap eller skade på slike gjenstander."

Ved kjøp av billetten samtykket klager i at befordringsvilkårene er kjent. 

SAS har erstattet det de plikter å erstatte, og kan ikke imøtekomme klagers krav utover
det som allerede er utbetalt.

Nemnda bemerker

SAS ansvarlig for tap som følge av at innsjekket bagasje blir skadd eller går helt eller
delvis tapt som følge av hendelser under lufttransport, jf luftfartsloven § 10-18.  

SAS har erkjent ansvar i saken, og skal ha utbetalt 6 200 (4 600 + 1 600) kroner til
klageren. Han krever imidlertid ytterligere erstatning for tapt PC, elektronisk utstyr og
nøkler med 19 200 (25 400 - 6 200) kroner. 

Nemnda ser ikke grunnlag for å holde SAS ansvarlig for tap utover de 6 200 kronene han
allerede har fått erstattet: 

Det fremgår klart av reisevilkårene som han samtykket til ved bestilling / kjøp av
billettene at SAS ikke er erstatningsansvarlig for tap av en rekke oppregnede type
gjenstander, deriblant computere, personlig elektronisk utstyr og nøkler i innsjekket
bagasje. At klageren pakket slike gjenstander i bagasjen han pakket inn, var således hans
eget ansvar.

Vedtak

Transportklagenemnda - fly anbefaler ikke at klageren gis medhold.