Vedtak i Pakkereisenemnda

Sammendrag

Krav om prisavslag da cruiseskipet ikke var nytt.

Dato
16.01.2018

Saksnummer
2017-02832

Tjenesteytere
Carica Cruiseeksperten A/S

Klager har i det vesentlige anført

Klager bestilte "Drømmecruise i den Kroatiske skjærgård" for to personer i perioden
25.05.2017 - 03.06.2017. Totalpris kr. 31.990.

Den 06.02.2017 ble klager via e-post informert om at skipet som de hadde bestilt å
seile med var solgt og at det derfor var satt inn et nytt skip med navnet MS EOS. Klager
anfører at det ble bekreftet at dette skipet hadde samme klasse kategori som skipet de
opprinnelig hadde bestilt til turen. I det nye programmet med EOS ble det bekreftet at de
skulle forta innsjekking på "et nytt flott skip". 

Da de kom om bord registrerte klager at skipet ikke var nytt og at standarden på
lugarene var lite tilfredsstillende. Lugaren var trang og de fleste av klærne måtte
oppbevares i koffertene. På badet var det ingen hyller, håndklær og sengetøy var slitt
og ble kun skiftet en gang. Renholdet av lugaren og badet var minimalt. Badehåndklær
måtte leies for 5 euro per stk.

Klager anfører at fartøyet som ble brukt på cruiset var et annet enn det som var oppgitt
ved kjøp av cruiset. Skipet som klager opprinnelig hadde bestilt å seile med var nytt i
2016, det var i 2016 de bestilte reisen etter markedsføring med det programmet det
henvises til.  Bestillingen som ble foretatt den 03.10.2016 var for å reise med et nytt flott
skip. Carica Cruiseeksperten har i ettertid anført at bildene av dette skipet kun var ment
som en illustrasjon.

Skipet var bygget i 2008 og dermed ca. 9 år gammelt og ikke nytt som Carcia har
spesifisert i reise programmet og i e-posten datert 6. februar 2017.

Ved å logge seg på rederiet sin nettside: www.katarina-line.com fremgår det at rederiet
har endret navn for sine skipskategorier. A + Category heter nå Premium Superior. Det
viser skipstypen med den standard som de hadde bestilt å reise med. Under kategorien
som nå heter Premium hvor MS EOS som de reiste med nå er plassert, viser standarden
til skip som sannsynligvis har en lavere prisklasse. Når klager i ettertid har sett på
skipene som er under Premium Superio og på skipene med standarden hvor EOS er
plassert, føler de at de og resten av reisegruppen er blitt lurt av Carica. Dersom det
logges inn på nettsidene kan en tydelig se variasjonen av standardene på skipene.  

Klager mener de har betalt for en vare de ikke har mottatt. Klager krever prisavslag da
prisklassen på MS EOS og det som opprinnelig ble bestilt, må ha vært lavere. Klager har
ikke mottatt noe prisavslag selv om skipet ble endret til en lavere kategori.

Klager krever et prisavslag på kr. 10.000 i tillegg til dekning av advokatutgifter.

Det vises for øvrig til korrespondanse fra klager.

Tjenesteyterne har i det vesentlige anført
Carica Cruiseeksperten anfører at klagers reise ikke kan ha blitt bestilt på bakgrunn av
en nybygd båt, da dette aldri har vært formidlet. Det medfører heller ikke riktighet at det
ble hevdet samme standard. Carica anfører at det i programmet henvises det til nytt flott
skip – uten henvisning til hverken navn eller byggeår. Det er imidlertid brukt bilder til
illustrasjon fra en tur i 2016. 

Den 06.02.2017 ble det sendt ut en e-post med informasjon om at tiltenkte skip fra tur i
2016 var blitt solgt og «at det i den forbindelse har blitt satt inn et nytt skip» – i betydning
«annet» skip. I informasjonsmailen var det lagt ved bilder og tekniske beskrivelser som
bl.a. byggeår. Carica anfører at det var langt flere bilder og med en vesentlig teknisk
beskrivelse som klager har valgt å utelate i sin innsendte dokumentasjon til nemnda.
Det ble videre informert fra Caricas side at skipet var i samme kategori A+ som det
opprinnelige skipet var. Det ble ikke forespeilet noen standard eller sammenligning fra
deres side, utover den svært omfattende beskrivelsen og dokumentasjonen som er
oversendt.

Carica anfører at klager ble gjort oppmerksom på det «nye» skipets beskaffenhet, både
ved bilder og teknisk beskrivelse nettopp fordi de da fikk muligheten til å revurdere sin
bestilling. 

I mail av 06.02.2017 ble klager oppfordret til å ta kontakt dersom de lurer på noe. Det
ble også sendt ut en link til skipet der Carica har påført: «Håper dere har lyst til å bli
med på dette cruiset i Kroatia» da klager hadde vært i tvil om de ville dra, og selvsagt
ble gitt muligheten til å avbestille turen. I mars bekreftet klageren reisen nok en gang på
bakgrunn av ny info ved å sende Carica utfylt skjema med 
passasjeropplysninger.

Carica anfører at deres rederi tar samme pris for alle skip tilhørende samme klasse og
reiserute. 

Carica Cruiseeksperten har tilbudt et prisavslag på kr 2.600.

Det vises for øvrig til korrespondanse fra Carica Cruiseeksperten AS.

Nemnda bemerker

Arrangøren har etter pakkereiseloven § 4-6 underretningsplikt ved mangelfull oppfyllelse
og endringer etter § 4-5.  Det skal samtidig underrettes om kundens reklamasjonsplikt
etter § 5-1.  Er opplysningsplikten forsømt løper ingen frist for reklamasjon.

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. 
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2. 

Nemnda legger til grunn at avtalen om reisen er inngått med Carica Cruiseeksperten.
Dette selskapet er rette adressat for klagen.

Det fremgår av sakens dokumenter at reisen ble bestilt og depositum innbetalt i oktober
2016.  6. februar 2017 informerte arrangøren om at det skipet de skulle ha reist med, og
som var bygget i 2016, var blitt solgt. Dette skipet ble erstattet med skipet EOS, som var
bygget i 2008.

Endringer i reiseproduktet utgjør i utgangspunktet en mangel etter pakkereiseloven
§ 6-1.  I medhold av pakkereisevilkårene punkt 6.3 kan arrangøren ikke endre
avtalevilkårene eller reisens spesifikasjoner til ulempe for kunden etter avtaleinngåelse
hvis det ikke er tatt forbehold om å endre spesielt angitte ytelser.  Nemnda kan ikke se at
det er gjort her.

Hvis arrangøren ønsker å endre betingelser eller innhold etter at avtale er inngått plikter
hun å underrette kunden skriftlig.  Samtidig skal kunden opplyses om at han har rett til
å heve kjøpet dersom endringen medfører at reisen vil lide av vesentlige mangler for
kunden etter endringen, eller kreve prisavslag dersom reisen vil bli mangelfull.  

Det fremgår av dokumentene at det er opplyst om at det opprinnelige skipet var
solgt, men samtidig er det etter nemndas syn gitt skriftlig villedende informasjon om
erstatningsskipet, som er beskrevet som ”nytt”. I ettertid har arrangøren presisert
at "nytt" skal leses i betydningen "annet". Nemnda vil bemerke at uheldig ordvalg er
arrangørens ansvar.  

Det er videre vedlagt en brosjyre med bilder fra erstatningsskipet. På et relativt lite
fremtredende sted fremgår det at skipet er bygget i 2008.

Etter nemndas syn er dette av underordnet betydning i denne saken, hvor arrangøren
ikke har overholdt reglene i pakkereisevilkårene punkt 6.3 annet ledd.  Det fremgår av
dokumentasjonen  at klageren ikke er underrettet på en tilstrekkelig klar måte om at han
kunne ha hevet kjøpet.  Det vises til ordlyden i mailen der det underrettes om at det har
blitt satt inn et nytt skip. Det er videre vedlagt en mail av 23. februar 2017 til en annen
av kundene hvor det skrives: ”Håper dere har lyst til å bli med på dette cruiset i Kroatia ”.
Etter nemndas syn informerer ingen av skrivene om hevingsretten. 

Nemnda legger til grunn at pakkereisen var mangelfull fordi den avvek fra det som
var avtalt. Klagerne forholdt seg til de opplysningene som ble gitt i prospektet, nemlig
at cruiset skulle gjennomføres med et nytt (nybygget) skip fra 2016, og at denne
forutsetningen var av avgjørende betydning ved bestillingen.

Mangler gir grunnlag for et forholdsmessig prisavslag. Klageren har krevd kr. 10.000
i prisavslag, hvilket utgjør ca. 30% av reisens pris.  Etter en samlet vurdering finner
nemnda at dette utgjør et passende avslag. 

Det er videre krevd dekket advokatutgifter med kr. 5.000 med tillegg av 25% mva, til
sammen kr. 6.125.

Etter nemndas syn er det vanligvis ikke grunn til å kontakte advokat i klagesaker over
pakkereiser fordi nemndsbehandling av klager utgjør et lavterskel tilbud om enkel
klagebehandling.  I spesielle tilfelle kan imidlertid nemnda pålegge innklagede å dekke
nødvendige saksomkostninger for klager, jfr. Avtale og vedtekter for klagenemnd for
pakkereiser, pakkereisenemnda kapittel 1 punkt 1.3, fjerde ledd.

I denne saken har arrangøren, i strid med regelverket, ikke opplyst om at klageren
kan få saken bragt inn for pakkereisenemnda til behandling.  Klagebehandlingen
hos arrangøren har videre vært sendrektig.  Det er vedlagt to purremailer som viser
dette.  Etter omstendighetene finner nemnda derfor at klageren bør få dekket sine
advokatutgifter.

Vedtak

Pakkereisenemnda anbefaler at klageren gis et prisavslag på kr. 10.000 samt får dekket
advokatutgifter med kr. 5.000 med tillegg av 25% mva, kr. 6.125.