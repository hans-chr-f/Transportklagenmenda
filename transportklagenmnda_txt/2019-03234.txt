Vedtak i Transportklagenemnda
- Kollektivreiser

Sammendrag

Krav om refusjon av gjenstående verdi (3 uker) i klagers 30-dagersbillett

Dato
11.11.2019

Saksnummer
2019-03234

Tjenesteytere
Fram

Klager har i det vesentlige anført

Klager kjøpte 26. juli 2019 en 30-dagersbillett til kroner 986. Den 30. juli 2019 fikk klager
førerkort og har ikke lenger bruk for 30-dagersbilletten. Han krever derfor refundert
verdien av gjenstående dager i billetten.

Tjenesteyterne har i det vesentlige anført
Fram viser til mottatt henvendelse fra klager. Selskapet har ingen kommentar ut over
opprinnelig årsak til avvisning. Fram refunderer ikke periodebilletter på bakgrunn av at
kunder har tilegnet seg førerkort.

Fram kan ikke imøtekomme klagers krav om refusjon av periodebillett.

Nemnda bemerker

Klager krever refundert 986 kroner til månedskort da han har fått førerkort og ikke lenger
trenger kortet.

Av Frams nettside  fremgår det kan søkes om refusjon av verdien av reisekort dersom
man har flyttet, blitt sykmeldt eller av annen grunn søker refusjon. 

Nemnda har merket seg at det er åpnet for en skjønnsmessig vurdering av hva som kan
gi grunnlag for refusjon i og med at det i tillegg til flytting og sykdom også er henvist til
"anna" grunn. 

Etter nemndas syn kan Frams avslag ikke sies å innebære en usaklig eller urimelig
vurdering.  Det er mest nærliggende at klager selv har risikoen for å kjøpe en
periodebillett fire dager før han får førerkort og at han da velger å benytte bil.  

Nemnda kan ikke se at det er grunnlag for å anbefale at klager gis refusjon.

Vedtak

Transportklagenemnda for kollektivtransport finner ikke å kunne anbefale at klager gis
medhold.