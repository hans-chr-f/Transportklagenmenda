Vedtak i Transportklagenemnda - Fly

Sammendrag

Krav om erstatning etter EU forordning 261/2004 på grunn av forsinkelse.

Dato
22.02.2012

Saksnummer
177/10F

Tjenesteyter
Ryanair

Krav om erstatning etter EU forordning 261/2004 på grunn av forsinkelse.

Klagerne har i det vesentlige anført:

Klagerne reiste Rygge - Madrid den 25. april 2010. Flyavgangen ble forsinket med mer enn
tre timer, og de reisende krever standard erstatning i henhold til EU forordning 261/2004. De
krever videre å få dekket sine ekstra utgifter som følge av forsinkelsen.

De reisende ble ikke tilbudt noen form for forfriskninger i ventetiden.

Klagerne er av den oppfatning at den tekniske feilen ikke kan anses som en ekstraordinær
omstendighet.

Ryanair har i det vesentlige anført:

Forsinkelsen på flygning FR5423 fra Rygge til Madrid den 25. april 2010 skyldtes en uventet
teknisk feil på flyet. Forsinkelse som skyldes forhold utenfor Ryanairs kontroll gir ikke rett til
erstatning etter EU forordning 261/2004.

Det ble under ventetiden ikke levert ut noen matkuponger, da det ville ført til en ytterligere
forsinkelse.

Ryanair har bedt klager om a sende inn kvitteringer på ekstrautgifter klagerne ble påført som
følge av forsinkelsene, så vil disse bli vurdert.

Ryanair har lagt ved tekniske rapport fra hendelsen.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med mer enn tre timer.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, samtlige medlemmer unntatt bransjerepresentant Amine
Hansen, er av den oppfatning at forsinkelse som medfører at passasjerene kommer
frem til det endelige bestemmelsesstedet tre timer eller mer etter det planlagte
ankomsttidspunktet gir rett til erstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet. Flertallet viser til EU forordning 261/2004 artikkel
6 jf artikkel 7, jf artikkel 5, jf EU domstolens avgjørelse i sak Sturgeon-Condor av 19.
november 2009 (C-402/07). Flertallet er kjent med at enkelte flyselskap bestrider
dommen, og at EU domstolen er bedt om å ta stilling til spørsmålet på nytt. Dommens
konklusjon er imidlertid klar, og flertallet legger til grunn at dommen gir uttrykk for
gjeldende rett.

Nemndas mindretall, Amine Hansen, er av en annen oppfatning. EC 261/04 (EU
forordning 261/2004) ikke gir noen anvisning på utbetaling av en pengekompensasjon
ved forsinkelse. Tilblivelse av «Sturgeon» dommen (C-402/07) er uklar i forhold til flere
rettsprinsipper bla. ved at Generaladvokaten tok stilling til spørsmålet om hvorvidt
forsinkelse utløser rett til kompensasjon. Dette var et spørsmål som ikke var stilt
i Sturgeon saken. Generaladvokaten har også angitt en tidsgrense på at tre timer
forsinkelse utløserrett til kompensasjon, en tidsramme hvor opprinnelsen er ukjent og
som ikke samsvarer med noen andre artikler i forordningen.

At passasjerer ikke har krav på kompensasjon ved forsinkelse følger av forarbeidene
til EU 261/04 - (EU forordning 261/2004) det ble vurdert men avvist, og videre slått fast
i dom av ECJ Grand Chamber i «IATA». Artikkel 6 i forordningen gir klare og presise
anvisninger på rettigheter ved forsinkelse. I motsetning til innstilling som er beskrevet
i artikkel 5, og nektet ombordstigning (artikkel 4) gir ikke forsinkelse i artikkel 6 noen
anvisning på kompensasjon, med rette, da det er i strid med Montreal konvensjonens
artikkel 29.

Forsinkelse gir ikke rett til standarderstatning etter EC 261/04 (EU forordning 261/2004) slik
forordningen er utformet, tiltenkt, og støttet av «ECJ Grand Chamber», og i tilfelle Sturgeon
dommen er gyldig, er det stilt spørsmål om gyldigheten av artikkel 5-7 i forordningen. Flere
domstoler har stilt spørsmål til EU domstolen om gyldigheten av Sturgeon dommen i forhold
til artikkel 5-7. Dette gjelder bla. en britisk domstol. Inntil EU-domstolen har kommet med
tilsvar, anser mindretallet Sturgeon-dommen som uavklart. Etter mindretallets oppfatning gir
følgelig ikke forsinkelse rett til kompensasjon etter EU forordningen.

Ryanair har imidlertid ikke påberopt seg fritak for erstatningsplikten på overnevnte grunnlag,
mindretallet følger derfor flertallets videre vurdering av saken.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bare ansvaret ved teknisk
svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen, eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjore at det foreligger et slikt spesielt tilfelle. Flyselskapet må videre godtgjore at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet feil ved flyets understell.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke grunnlag for erstatning.
Nemnda kan heller ikke se at etterfølgende omstendigheter gir rett til erstatning.

Ryanair har akseptert ansvar for care etter forordningen og bedt om at klagerne sender inn
kopi av kvitteringer for vurdering. I saken ligger kopi av kvitteringer for øl.

I henhold til forordningen har en krav på dekning av måltider og forfriskninger som
står i rimelig forhold til ventetiden. Nemndas flertall, samtlige medlemmer med unntak
av forbrukerrepresentant Sverre Åril, er av den oppfatning at utgifter til alkohol faller
utenfor det flyselskapet plikter å erstatte. Mindretallet er av den oppfatning at det
ikke er tilstrekkelig rettslig grunnlag for kategorisk å kunne avise krav på alkoholholdig
drikke som en del av klagers krav på å få dekket utgifter til «forfriskninger» i henhold
til forordningens artikkel 9. Kravet i denne konkrete saken må anses for å ligge
innenfor det det klager har krav på å få dekket.

Vedtak:

Flyklagenemnda finner ikke å kunne anbefale at klagerne gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines