Vedtak i Transportklagenemnda - Fly

Sammendrag

Krav om standarderstatning og refusjon av nye flybilletter
grunnet ikke benyttet kuponger i billett i riktig rekkefølge.

Dato
12.09.2023

Saksnummer
2023-00238

Tjenesteytere
Tripmonster / Tripmate
Turkish Airlines

Klager har i det vesentlige anført

Klager hadde bestilt en flybillett med Türkish Airlines for reise fra Riyadh til Oslo via
Istanbul den 20. oktober. Billetten var gjennomgående og var kjøpt hos reisebyrået
Tripmonster.  

Klager ønsket ikke å benytte første del av reisen fra Riyadh til Istanbul, kun andre
flyvning fra Istanbul til Oslo. Da klager møtte opp til innsjekk i Istanbul, ble han nektet
ombordstigning med den begrunnelsen at han ikke hadde benyttet første del av reisen. 

Klager måtte kjøpe ny flybillett til NOK 8 043 som han krever refundert. Klager krever
også standarderstatning.

Tjenesteyterne har i det vesentlige anført
Siden klager ikke har benyttet første del av returreisen, kan ikke den siste delene
benyttes. 

Klager må henvende seg til sitt reisebyrå angående spørsmål om refusjon.

Nemnda bemerker

EU-forordning 261/2004 får bare anvendelse for flygninger innen EU-/ EØS-området,
flygninger fra EU-/ EØS-området til en tredjestat og flygninger fra en tredjestat hvis det
"transporterende luftfartsselskap for flygningen er et EF-luftfartsselskap", jf artikkel
3 punkt 1 bokstav b. Det "transporterende luftfartsselskap" er i artikkel 2 bokstav b)
definert til "et lufttransportforetak som utfører eller har til hensikt å utføre en flygning
i henhold til en avtale med en passasjer eller på vegne av en annen person, juridisk
eller fysisk, som har en avtale med denne passasjeren". I dette tilfellet går reisen fra et
tredjeland med et flyselskap som ikke er hjemmehørende i EØS. Selv om forordningen
ikke gjelder, kan klager har rett på erstatning etter andre regler.

Klagers billett var i dette tilfellet gjennomgående. Nemnda mener at selskapet ikke har
sannsynliggjort at det gjaldt et vilkår om at den videre strekningen ville bli kansellert
hvis den første strekningen ikke ble benyttet. Ved manglende ombordstigning (no show)
er det mange flyselskapers praksis at returbilletter kanselleres automatisk. Nemnda
har tidligere uttalt at dette er en praksis som er urimelig, jf. f eks FLYKN-2022-3011, og
nemndas flertall - leder og forbrukerrepresentantene -  mener at det samme må gjelde
for gjennomgående billetter som består av mer enn en strekning. Flertallet mener derfor
at flyselskapet ikke var berettiget til å kansellere andre del av klagers reise, og at klager
uberettiget ble nektet ombordstigning. Flertallet mener at flyselskapet må dekke klagers
utgifter til ny billett på strekning nummer to, med NOK 8 043.

Mindretallet - bransjerepresentantene - mener det ikke er grunnlag for rimelighetssensur
av flyselskapets/reiseformidlers vilkår. Det klare utgangspunktet i norsk avtalerett er at
avtaler skal holdes. Avtaleloven § 36 er en snever unntaksregel som åpner for å justere
åpenbart urimelige avtaler. Det bemerkes at avtaleloven § 36 er en bestemmelse som
etter rettspraksis brukes med atskillig varsomhet og at det følgelig foreligger en høy
terskel for adgangen til å benytte denne unntaksregelen. Det bemerkes at det er til
passasjerens gunst at flyselskapet har en slik policy da dette gjør det rimeligere for
passasjeren å kjøpe en tur/retur billett. Passasjeren har alltid mulighet til å kjøpe en
enveisbillett og dermed forsikre seg om at en eventuell returreise ikke slettes dersom
det skulle oppstå noe uforutsett. Mindretallet har forståelse for at dette kan virke
formalistisk og uheldig for passasjerene i enkelte tilfeller. Det er imidlertid vilkår som
passasjeren har godtatt ved inngåelse av avtalen med flyselskapet. Vilkåret kan ikke
anses å være så graverende og urimelig at det foreligger hjemmel for rimelighetssensur.
I dette konkrete tilfelle mener mindretallet at Turkish eller Tripmonster ikke har
sannsynliggjort at vilkår om kansellering av videre strekning ble presentert for klager
ved avtaleinngåelse. Det vises til at verken Tripmonster eller Turkish i sitt tilsvar til
nemnda har opplyst om hvor vilkårene står oppført, eller vist til hva som ordrett følger av
avtalevilkårene. Mindretallet mener derfor at klager i dette tilfellet har krav på refusjon.

Nemnda konkluderte deretter i tråd med flertallets oppfatning. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
erstatning, og fra syv dager etter at klager har krevd refusjon.

Vedtak

Transportklagenemnda mener at Turkish Airlines må betale NOK 8 043 til klager.