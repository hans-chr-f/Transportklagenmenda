Vedtak i Transportklagenemnda - Fly

Sammendrag

Krav om erstatning for skadet bagasje. Ødelagt håndtak på innsjekket koffert.

Dato
16.09.2020

Saksnummer
2019-04844

Tjenesteytere
Norwegian Air Shuttle

Klager har i det vesentlige anført

Klager reiste med D82810 fra London til Oslo den 23. november 2019. Hun hadde sjekket
inn en koffert, som var to år gammel. Da hun hentet kofferten på bagasjebåndet på Oslo
lufthavn, så hun at deler av trillehåndtaket stakk ut. Hun anfører at det ikke var mulig
å trekke håndtaket lenger opp eller dytte det ned. Klager henvendte seg i Norwegians
skranke på flyplassen, hvor den ansatte der klarte å trekke håndtaket helt opp og dytte
det ned ved å bruke stor kraft. Klager anfører at hun selv prøvde å gjøre det samme, men
klarte det ikke. Hun fikk opprettet en PIR-rapport og sendte inn en klage til Norwegian,
som hun fikk avslag på.

Klager anfører at hun ikke kan bruke kofferten slik den er nå. Hun krever i
utgangspunktet at Norwegian erstatter koffertens verdi, pålydende 2099 kroner, men er
også villig til å senke kravet til 1399 kroner, som var prisen hun betalte for ny koffert i en
annen nettbutikk.

Tjenesteyterne har i det vesentlige anført
Klager krever erstatning for skadet bagasje. Klager fikk opprettet en PIR-rapport ved
ankomst på Oslo lufthavn den 23. november 2019. Denne rapporten ble kun opprettet
for forsikringsformål, siden skaden anses som en mindre skade. Kofferten kan fremdeles
brukes. Som klager selv påpeker, undersøkte Norwegians representant på flyplassen
håndtaket og fant at dette ikke var ubrukelig.

Skulle rapporten ha blitt opprettet for at klager kunne søke om erstatning fra Norwegian,
ville Norwegian uansett ikke ha dekket ny koffert, men gitt erstatning for den gamle
kofferten som ble skadet. I første omgang må det undersøkes om det er mulig å reparere
skaden på bagasjen. Norwegian har ikke mottatt noen erklæring fra en leverandør på at
bagasjen er skadet.

I dette tilfellet ser Norwegian at kofferten fremdeles kan brukes, og klagers krav kan
således ikke imøtekommes.

Nemnda bemerker

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset».

I dette tilfellet rapporterte klager om skaden på håndtaket umiddelbart, og det ble
opprettet en PIR-rapport på flyplassen. Det fremgår av pir-rapporten at skaden gjelder
"top/handle".

Klager har opplyst at håndtaket sto ut da hun mottok kofferten på trillebåndet.
Norwegians representant på flyplassen klarte å trekke håndtaket ut og dytte det ned
med stor kraft, men hun klarte ikke dette. Nemnda viser til PIR-rapporten og fremlagte
bilder, og mener at Norwegian er ansvarlig for skadene på kofferten. At håndtaket ikke
kan trekkes helt ut, innebærer en reell skade på kofferten. 

Klager har opplyst at ny koffert koster kroner 2 099. Det må imidlertid gjøres fradrag for
slit og elde. Nemnda fastsetter erstatningen til kroner 1 399.

Vedtak

Transportklagenemnda - fly anbefaler at Norwegian betaler erstatning for skadet koffert
med kroner 1 399.