Vedtak i Transportklagenemnda - Fly

Sammendrag

Krav om refusjon av ubenyttede returbilletter.

Dato
13.11.2015

Saksnummer
0490/15F

Tjenesteyter
Lufthansa German Airlines

Klager har i det vesentlige anført:

Klager hadde bestilt en reise fra Stavanger til Dubai t/r for seg og sin familie for reise 21.
februar - 1. mars 2015. Ved innsjekk på utreisen fikk klager beskjed om at midlertidige pass
ikke var tillatt. De måtte derfor dra hjem og ordne nye pass for barna.

Klager kjøpte nye enveisbilletter med Norwegian til Dubai.

I Dubai ringte klager Lufthansa for å gi beskjed om at returbillettene ville bli benyttet. Han fikk
beskjed om at det ville medføre en merkostnad å rekalkulere billettene til enveisbilletter fra
Dubai til Stavanger. Klager sa han måtte tenke på det. Da han dagen etter ringte tilbake, fikk
han beskjed om at returbillettene var kansellert. Klager stiller seg sterkt undrende og kritisk til
dette.

Klager satt i Dubai uten returbilletter, han gikk til slutt med på å betale svimlende 2&nbsp;090
euro for nye enveisbilletter hjem.

Da klager og hans familie skulle sjekke inn i Dubai fikk de igjen beskjed om at billettene var
kansellert! Dette medførte at klager ble holdt igjen på flyplassen i tre timer mens Lufthansa
ordnet opp i problemet, før de måtte løpe gjennom sikkerhetskontrollen og til gate. Klager ble
ombooket via Oslo på veien grunnet forsinkelser, og klager og hans familie ankom Stavanger
uten deres bagasje, totalt utslitte.

Store deler av klagers etterlengtede familieferie endte som et langt mareritt. Klager
ble beskyldt for selv å ha kansellert billetten online. Han stiller seg sterkt kritisk til
ansvarsfraskrivelsen fra Lufthansa, samt den slette kundebehandlingen han har fått av
selskapet.

Klager krever full refusjon av returbillettene med Lufthansa fra Dubai til Stavanger. Videre
krever han refusjon av telefonutgifter i Dubai på til sammen AED 1 456.

Det vises for øvrig til klagers brev.

Lufthansa har i det vesentlige anført:

Dersom en passasjer ikke benytter seg av utreisen på en t/r billett, men ønsker å benytte seg
av returbilletten, må t/r billetten omregnes til en enveisbillett. Enveisbilletter er ofte dyrere
enn t/r billetter. Dette i henhold til Lufthansas regler og vilkår.

Lufthansa har handlet korrekt i dette tilfellet. Klagers billetter ble rekalkulerte og benyttet, og
de er derfor ikke refunderbare.

Lufthansa ønsker å refundere klagers telefonutgifter, og har overført AED 1&nbsp;456 til hans
konto. Flyselskapet kan ikke imøtekomme krav om refusjon av benyttede flybilletter.

Det vises for øvrig til Lufthansas brev.

Nemnda bemerker:

Det er ikke uvanlig at flyselskap selger tur/retur reiser rimeligere enn to enveisbilletter. Ofte vil
en enveisbillett være dyrere enn en tur/retur billett. Det ville gi passasjeren en urimelig fordel
om man i et slikt tilfelle kunne benytte seg kun av returen.

Klagerne benyttet ikke utreisen fra Stavanger. De ønsket å benytte returen. Nemnda er av
den oppfatning at Lufthansa hadde anledning til å kreve en eventuell prisdifferanse mellom
opprinnelig pris for strekningen (returreisen) og prisen for enveisbillett for samme strekning
på bestillingstidspunktet. Nemnda legger til grunn at prisdifferansen var på EUR 617 per
voksen og EUR 428 per barn. Klagerne aksepterte og betalte denne differanse.

Det er uklart for nemnda hvorfor det likevel oppstod problemer ved returreisen. Klagerne
kom imidlertid med flyet, og nemnda er av den oppfatning at det ikke er grunnlag for refusjon
av utgiftene til returreisen.

Lufthansa har tilbudt å erstatte klagers telefonutgifter. Dersom utbetaling ikke er skjedd,
anbefales det gjort.

Vedtak:

Transportklagenemnda-fly finner ikke å kunne anbefale at klager gis medhold i sitt krav
om refusjon av utgifter til returbilletter. Nemnda anbefaler at Lufthansa refunderer klagers
telefonutgifter dersom dette ikke allerede er gjort.

Vedtaket var enstemmig.