Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.02.2018

Saksnummer
2017-01161

Tjenesteytere
SAS

Klager har i det vesentlige anført

Klager skulle reise fra Bergen til Bodø via Oslo den 30. mars 2017 kl 17.30 med ankomst
Bodø kl 20.20. SK280 fra Bergen til Oslo ble kansellert grunnet værforhold. Klager ble
informert om kanselleringen den 27. mars.

Klager krever standarderstatning på 250 euro i henhold til EU-forordning 261/2004.

Tjenesteyterne har i det vesentlige anført
Klager hevder at han ble informert om kanselleringen den 27. mars. Dette stemmer ikke.
SK280 ble kansellert 30. mars like før avgang som følge av dårlige værforhold. Flyet som
skulle operere SK280 måtte returnere til Gardermoen grunnet tåke i Bergen. Det vises til
fremlagt dokumentasjon. 

Klager ble booket om til første mulige forbindelse og ankom Bodø kl 23.23, tre timer
forsinket. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor SAS' kontroll. 

SAS kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har dokumentert at kanselleringen skyldtes dårlig
vær i Bergen og at kanselleringene ikke var til å unngå. Dokumentasjonen viser at
flymaskinen som skulle operere klagerens flyvning ikke kunne lande i Bergen grunnet
tett tåke Flyet måtte derfor returnere til Gardermoen. Klager oppgir at flyet ble kansellert
den 27. mars. SAS har i sin dokumentasjon til nemnda fremlagt utskrift av klagers
bookinghistorie som viser at kanselleringen fant sted den 30. mars.  

Klageren har etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.