Vedtak i Transportklagenemnda - Fly

Sammendrag

Krav om refusjon av billettkostnad. Tekniske problemer med innsjekking på mobil.

Dato
25.09.2019

Saksnummer
2018-04774

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY744 fra Oslo lufthavn (OSL) til Trondheim
(TRD) 12. mai 2018 kl. 08.55. Han opplevde tekniske problemer med innsjekking på
telefonen. Nettleseren ville ikke åpne billetten, og klager fikk ikke sjekket inn. Da han
ankom Oslo lufthavn var det 50 minutter til avgang, og der fikk klager også problemer
med innsjekkingsautomatene. Klager tok følgelig kontakt med personalet, og han ble
henvist til en skranke. Ved skranken var det 33 minutter igjen til avgang, og klager
ønsket hjelp til å skrive ut billetten. Damen i skranken nektet imidlertid å bistå klager, og
forklarte at hun ikke trodde at han ville rekke flyet. 

På bakgrunn av det ovennevnte har klager fremsatt krav om refusjon av billetten til
kroner 729.

Tjenesteyterne har i det vesentlige anført
Norwegians flyvning DY744 fra Oslo til Trondheim 12. mai 2018 gikk uten forsinkelser.
Passasjeren har anført at grunnet tekniske problemer med sin mobiltelefon fikk han ikke
åpnet billetten da han ankom flyplassen 50 minutter før avgang. Videre har passasjeren
forklart at han ikke fikk hjelp i skranken til å skrive ut ny billett. 

Norwegian tilbyr innsjekking på nett eller mobil til utvalgte destinasjoner. På
innlandsflyvninger må passasjeren ha sjekket inn 30 minutter før avgang, og
ombordstigning stenger 20 minutter før avgang. Ved elektronisk innsjekking har
passasjerene mulighet til å gå direkte til sikkerhetskontroll og gate. De som ikke benytter
denne muligheten må sjekke inn på automat eller i skranken. De må da beregne ekstra
tid ved flyplassen for å ta høyde for andre uforutsette omstendigheter. 

Passasjeren har i denne saken hatt tekniske problemer med sin mobil, slik at han
ikke fikk fremvist billetten. Det er passasjerens eget ansvar å sørge for at mobilen kan
fremvise billetten, og dette bør passasjeren sjekke på forhånd. Når tekniske problemer
oppstår burde passasjeren ha beregnet bedre tid på flyplassen. 

Passasjeren har anført at han var i skranken 33 minutter før avgang, og dette er 13
minutter før gaten stenger. Systemet som benyttes av personalet i skranken stenger
30 minutter før avgang. Det tar tid å fremskaffe dokumentasjon som passasjeren kan
bruke. Det er sannsynlig at personalet vurderte det slik at det ikke var tilstrekkelig tid til å
fremskaffe alternativ dokumentasjon. I denne vurderingen er det sentralt at passasjeren
også må gjennom sikkerhetskontrollen og komme seg til gaten. Norwegian har på
dette grunnlag anført at det ikke er sannsynlig ast passasjeren kom til skranken med
tilstrekkelig tid til å rekke avgang, og har på dette grunnlag avvist klagers krav om full
refusjon av billettkostnaden. Skatter og avgifter er refundert.

Nemnda bemerker

Klager rakk ikke Norwegians flyvning DY744 fra Oslo til Trondheim 12. mai 2018. 

Klager har opplyst at han forsøkte å sjekke inn på mobil cirka 50 minutter før avgang,
samt på innsjekkingsautomater. Da han til slutt ble henvist til skranken, fikk han ikke
sjekket inn. Det var da 33 minutter igjen til avgang. Klager må etter nemndas syn selv
bære ansvaret for at han ikke rakk flyvningen. Han valgte å ankomme flyplassen med
svært liten margin før innsjekking stengte, og klager må selv bære risikoen for dette.

Vedtak

Transportklagenemnda - fly anbefaler ikke at klager gis medhold.