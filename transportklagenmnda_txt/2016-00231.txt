Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
28.11.2016

Saksnummer
2016-00231

Tjenesteytere
Norwegian

Klager har i det vesentlige anført

Klager skulle reist fra Oslo til Barcelona 28. november 2015 kl. 18:40 med D85159.
Denne flyvningen ble forsinket med 15 timer.

Klager mottok en sms fra Norwegian hvor det fremgår at flyvningen blir forsinket på
grunn av mannskapet måtte hvile som følge av teknisk inspeksjon.

Klager krever standarderstatning 400 euro per person i henhold til EU-forordning
261/2004.  

Tjenesteyterne har i det vesentlige anført
Norwegian Air Shuttle ASA har ikke gitt uttalelse til klager eller til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Klagen er forelagt Norwegian ved nemndas e-post av 23.februar 2016 med frist til 5. april
2016 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger
til grunn dersom disse ikke imøtegås av flyselskapet. Det blir også opplyst at saken vil bli
forelagt nemnda selv om flyselskapet ikke avgir uttalelse.     

Norwegian har ikke avgitt uttalelse til nemnda. Nemndas avgjørelse treffes på bakgrunn
av de foreliggende opplysninger.

Nemnda legger til grunn at flygningen ble forsinket med mer enn 15 timer. Forsinkelse
som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med
mindre flyselskapet godtgjør at forsinkelsen skyldes ekstraordinære omstendigheter
som ikke kunne vært unngått selv om alle rimelige tiltak var truffet. Nemnda viser til EU-
forordning 261/2004 artikkel 6 jf. artikkel 7, jf. artikkel 5, jf. EU- domstolens avgjørelser i
sak Sturgeon-Condor av 19. november 2009 og i sak Nelson m.fl. av 23. oktober 2012.  

Norwegian har verken svart klager eller nemnda. Selskapet har følgelig ikke godtgjort
at forsinkelsen skyldtes en ekstraordinær omstendighet, og forsinkelsen gir rett til en
standarderstatning på 400 euro per person. Nemnda anbefaler at Norwegian utbetaler
standarderstatningen.

Vedtak

Transportklagenemnda-fly anbefaler at Norwegian utbetaler en standarderstatning på
400 euro per person.