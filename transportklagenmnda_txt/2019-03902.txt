Vedtak i Transportklagenemnda - Fly

Sammendrag

Krav om refusjon av mellomlegg mellom opprinnelige
og nye flybilletter som følge av nektet ombordstigning.

Dato
16.09.2020

Saksnummer
2019-03902

Tjenesteytere
LATAM Airlines
Iberia Airlines
KILROY Norway A/S

Klager har i det vesentlige anført

Klager skulle reise fra Oslo til Quito via Madrid den 22. juni 2019.  Klager ble nektet
ombordstigning på IB3497 fra Oslo til Madrid da personalet sa de ikke kunne finne
billetten i systemet. Billetten var bestilt gjennom KILROY sine hjemmesider men sendt via
LATAM Airlines. 

Den opprinnelige billettprisen var 6500 NOK. Klager har pr. dags dato mottatt 5500
NOK, og mangler med dette fortsatt 1000 NOK. I tillegg måtte klager legge ut for nye
flybilletter til rundt 17000 NOK. Klager krever mellomlegget mellom de opprinnelige og
nye flybillettene refundert.

Tjenesteyterne har i det vesentlige anført
Saken ble sendt for tilsvar til KILROY, LATAM Airlines og Iberia Airlines.

Kilroy har anført følgende:

Klagen gjelder en billett som opprinnelig ble kjøpt og utstedt gjennom KILROY. Før
avgang utførte flyselskapet en ufrivillig ruteendring for flyvningen. LATAM re-utstedte
billetten til klager på egenhånd. Når dette blir gjort, har ikke KILROY adgang til billetten
lengre. 

Klager ble nektet ombordstigning av Iberia på flyplassen. Hvorvidt det er LATAM som har
gjort en feil ved re-utstedingen av billetten, eller Iberia som gjorde en feil ved innsjekk,
er umulig for KILROY å vite. KILROY har assistert klager så langt det lot seg gjøre, men
flyselskapet har kun sagt seg villig til å refundere den opprinnelige billetten. 5547 NOK
ble refundert til klager i september/oktober 2019.

LATAM Airlines har anført følgende:

Klager kontaktet LATAM vedrørende problemer med innsjekk på flyvningen fra Oslo til
Madrid den 22. juni 2019. Flyvningen var operert av Iberia. LATAM Airlines har derfor
overført saken til Iberia, som informerte den 30. juli at de ville vurdere saken og kontakte
passasjeren.

Iberia har anført følgende:

Kompensasjon er kun berettiget i tilfeller hvor ombordstigning nektes grunnet
overbooking. IB3497 den 22. juni 2019 var ikke gjenstand for overbooking, da den forlot
Oslo med ledige seter.

Nemnda bemerker

Klager har opplyst at hun ble nektet ombordstigning på IB3497 fra Oslo til Madrid den
22. juni 2019. Personalet i skranken sa de ikke kunne finne hennes billett i systemet.
Nemnda kan ikke se at noen av selskapene tilstrekkelig har godtgjort at klager ikke ble
nektet ombordstigning på flyvningen. Nemnda legger derfor dette faktum til grunn. 

Dersom passasjerer nektes ombordstigning mot sin vilje, skal flyselskapet i henhold
til EU-forordning 261/2004 artikkel 4 umiddelbart gi dem erstatning i samsvar med
forordningens artikkel 7, samt assistere dem i samsvar med artikkel 8 og 9, det vil si
tilby refusjon av billetter eller omruting snarest mulig til bestemmelsesstedet, samt
tilby passasjerene måltider og forfriskninger som står i rimelig forhold til ventetiden og
eventuelt hotellinnkvartering om nødvendig.

Nemnda mener basert på ovenstående at klager har rett på 600 euro for nektet
ombordstigning på IB3497. Nemnda anbefaler at dette utbetales av opererende
flyselskap for flyvningen, Iberia Airlines. 

Ved nektet ombordstigning har passasjeren rett på omruting snarest mulig til
bestemmelsesstedet. Klager har anført at hun måtte kjøpe nye billetter på egenhånd
til 17 331 NOK. Nemnda kan ikke se at Iberia Airlines har oppfylt sin omrutingsplikt jf.
EU-forordning 261/2004 artikkel 8. Klager har fått refundert deler av sin opprinnelige
flybillett (5 500 NOK). Nemnda anbefaler at Iberia Airlines som opererende flyselskap
utbetaler mellomlegget mellom allerede refundert sum på opprinnelig billett og ny
billett. Dette blir 11 831 NOK. Nemnda tolker det slik at grunnen til at klager ikke har
fått full refusjon av ubenyttet billett skyldes et annulleringsgebyr på kroner 1 000
belastet av KILROY grunnet deres vilkår. Flyselskapet er ansvarssubjekt i henhold til
forordningen. Etter EU-dom C-601/17 er det forutsatt at alle komponenter i prisen,
herunder gebyrer tatt av reisebyrå, skal tilbakebetales av flyselskapet. Imidlertid finner
nemnda at reisebyråets annulleringsgebyr ikke kan belastes forbruker i et tilfelle der det
er flyselskapet som kansellerer. KILROY må tilbakebetale annulleringsgebyret direkte til
klager. 

Hvem som i dette tilfellet har begått feilen, er et forhold mellom Iberia Airlines, LATAM og
KILROY. Klager skal holdes utenfor denne prosessen.

Vedtak

Transportklagenemnda-fly anbefaler at Iberia Airlines utbetaler 600 EUR i
standarderstatning + 10 831 NOK for nye flybilletter, og at KILROY utbetaler gebyret på 1
000 NOK til klager.