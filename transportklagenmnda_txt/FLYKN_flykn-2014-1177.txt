Vedtak i Transportklagenemnda - Fly

Sammendrag

Krav om refusjon av utgifter grunnet kansellering som følge av streik.

Dato
22.05.2015

Saksnummer
1177/14F

Tjenesteyter
SAS

Krav om refusjon av utgifter grunnet kansellering som følge av streik.

Klager har i det vesentlige anført:

Klager skulle reise fra Oslo til Pisa via München den 6. september 2014. På Gardermoen fikk
han beskjed om at LH1950 var kansellert grunnet streik blant flyveledere i Italia. Klager ble
booket om via Berlin.

Ved ankomst Berlin fikk klager beskjed om at Airones flight AP921 fra Berlin til Pisa var
kansellert som følge av streiken. Flyselskapets ansatte var gått for dagen og klager fikk ingen
hjelp av noe annet flyselskap. Klager fikk til slutt kjøpt flybilletter tilbake til Gardermoen for
290 euro.

Klager har fått refundert flybillettene t/r Oslo-Pisa. Han har også fått refusjon av nye billetter
Berlin-Oslo.

Klager krever refusjon av forhåndsbetalt hotell i Italia, 720 euro.

Det vises for øvrig til klagers brev.

SAS har i det vesentlige anført:

Som følge av streik ble LH1950 og AP921 kansellert den 6. september 2014. Hendelsen var
ekstraordinær og utenfor SAS kontroll.

SAS hjalp klager med både ombooking og refusjon, men opererte selv ikke noen av de berørte
flyvningene.

SAS har refundert klagers billetter, samt ny billett fra Berlin til Oslo, men kan dessverre ikke
imøtekomme hans krav om refusjon av hotell i Italia.

Det vises for øvrig til SAS brev.

Nemnda bemerker:

Nemnda legger på bakgrunn av de foreliggende opplysninger til grunn at avgangen ble
kansellert pga. flygelederstreik i Italia. Klager ble omrutet via Berlin, men kom ikke videre
grunnet flygelederstreiken. Han returnerte til Oslo. Klager har fått refundert utgiftene til
flybilletter.

Kanselleringene førte til at klager ble påført utgifter til ubenyttet hotell i Pisa. Nemnda er
av den oppfatning at det ikke er grunnlag for kravet om at SAS skal erstatte denne utgiften.
Nemnda viser til at kanselleringen var en direkte følge av streiken - et forhold SAS ikke
kunne influere på. Nemnda kan heller ikke se at SAS kan lastes for uriktig eller mangelfull
informasjon.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.