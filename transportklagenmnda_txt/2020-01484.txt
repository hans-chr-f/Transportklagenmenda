Vedtak i Pakkereisenemnda

Sammendrag

Krav om refusjon av depositumet grunnet Covid-19.

Dato
17.09.2020

Saksnummer
2020-01484

Tjenesteytere
SponsorLink AS

Klager har i det vesentlige anført

Klagen gjelder en pakkereise for en person på Golftur Haga Ladies til La Sella, Spania i
perioden 19.04.2020 - 23.04.2020. Reisens depositum var på 2 500 kroner.

Det ble gitt beskjed om kansellering den 17.03.2020 klokken 11:18.

Klager har søkt forsikringsselskapet Gjensidige om dekning/erstatning. Klager har ikke
blitt tilkjent dekning/erstatning.

Klagers krav: Refusjon av depositum på 2 500 kroner.

Det vises for øvrig til korrespondanse fra klager.

Tjenesteyterne har i det vesentlige anført
På bakgrunn av norske myndigheters fraråding mot alle utenlandsreiser, ønsket
SponsorLinks kunde den 17.03.3030 å avlyse golfturen til Spania med henvisning til
erklæring fra UD/FHI. Denne ble forlenget fra 03.04.2020 til å gjelde inntil videre.

SponsorLink anfører at det den 17.03.2020 ikke forelå innreiseforbud til Spania
eller reiseråd fra UD som frarådet reiser til Spania den 19.04.2020. SponsorLinks
avbestillingsvilkår ble formidlet kunden. SponsorLink henviser klager til deres
forsikringsselskap.

Det innbetalte depositumet dekker avbestillingsgebyrene fra SponsorLinks leverandører,
fly, hotell og golf. SponsorLink anfører at reisen var gjennomførbar da flyet ikke var
kansellert, hotellet og golfbanen var åpen. 

SponsorLink og kan ikke se at det foreligger grunnlag for refusjon av reisens depositum. 

Det vises for øvrig til korrespondanse fra SponsorLink AS.

Nemnda bemerker

Klagen gjelder en pakkereise for en person på Golftur Haga Ladies til La Sella, Spania i
perioden 19.04.2020 - 23.04.2020. Reisens depositum var på 2 500 kroner.

Det ble gitt beskjed om kansellering den 17.03.2020 klokken 11:18.

SponsorLink anfører at det den 17.03.2020 ikke forelå innreiseforbud til Spania eller
reiseråd fra UD som frarådet reiser til Spania den 19.04.2020.

Flertallet, nemndsleder og reisebransjens representanter, mener at pakkereiseloven §
22 ikke kommer til anvendelse når avbestillingen skjer mer enn 14 dager før avreise. Når
klager kansellerer før avreise følger det av bransjepraksis og gammel pakkereiselov at
det gjelder en 14 dagers regel etter pakkereiseloven § 22. Nemnda kan derfor ikke se
at klager hadde rett til gebyrfri avbestilling etter pakkereiseloven § 22 på det tidspunkt
hun valgte å avbestille reisen. Etter nemnda sin vurdering er det anledning til å avbestille
reisen etter pakkereiseloven § 21 også etter fristene som følger av alminnelige reisevilkår
punkt 5.2. Dette innebærer at klager skal ha anledning til å avbestille mot et rimelig
avbestillingsgebyr etter pakkereiseloven § 21. Dersom dette ikke er konkretisert, som er
tilfellet i denne saken, skal det settes til arrangørens kostnader ved å booke reisen. Dette
vil i realiteten innebære at kostnadene kan settes til arrangørens tap ved en avbestilling
jf. alminnelige vilkår for pakkereiser punkt 5.2 fjerde ledd. Flertallet anbefaler at klager
ikke gis medhold i sin klage.

Mindretallet, forbrukernes representant, er av den klare oppfatning at klager i denne
saken må få medhold i sitt krav om gebyrfri avbestilling etter pakkereiseloven § 22.
Selv om UD sitt råd om ikke å reise utenlands i første omgang gjaldt fra den 14. mars
fram til 14. april og reisen skulle ha startet den 19. april, ble frarådingen «opprettholdt»
inntil videre i pressemelding fra UD datert 3. april 2020. Det dreide seg m.a.o. om
en forlengelse av allerede gjeldende fraråding mot å reise utenlands, og ikke et nytt
reiseråd. Mindretallet viser til at avbestilling ble foretatt den 17. mars 2020, dvs. 3
dager etter at frarådingen ble gitt mens Covid-19 smitten var under sterk utvikling
verden over. Sannsynlighet for en forlenging av UD sitt reiseråd var derfor stor på
dette tidspunktet, noe både bransjen og de reisende må anses for å være innforstått
med. Etter mindretallets oppfatning vil det være urimelig og i strid med prinsippene i
avtaleloven § 36 å kreve at klager skulle ha måttet vente med å avbestille sin reise til
etter kansellering ble foretatt eller til etter frarådingen ble forlenget den 3. april 2020.
Uansett mener mindretallet at en 14 dagers frist forut for avreiser ikke er lovregulert.
Pakkereiseloven § 3 er ufravikelig til vern for forbruker. Det kan da ikke legges inn
ekstra vilkår utover lovens ordlyd. Dette fremgår heller ikke av alminnelige vilkår for
pakkereiser.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager ikke gis medhold.

Vedtaket er fattet under dissens som fremgår ovenfor.