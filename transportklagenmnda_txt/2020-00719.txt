Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.09.2020

Saksnummer
2020-00719

Tjenesteytere
Wizz Air

Klager har i det vesentlige anført

Klager skulle reise fra Bergen til Riga den 3. desember 2019 kl 14.45 med ankomst kl
17.45 med Wizz Airs flight W6 2582. Avgangen ble mer enn fem timer forsinket og landet
ikke i Riga før kl 22.55. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
W6 2582 ble forsinket som følge av værforholdene i Eindhoven på tidligere flyvning, tåke.
Det vises til fremlagt dokumentasjon.

Wizz Airs flyreiser opererer med et rotasjonsprinsipp, det vil si hvis en flyvning blir
forsinket, kansellert eller omdirigert, blir følgende flyvninger forsinket eller kansellert,
avhengig av flytilgjengelighet.

Klagers flyvning skulle opereres av flymaskin HA-LYM som skulle fly følgende rute denne
dagen:
W6 2525 RIX-EIN omdirigert til Köln grunnet tåke. Passasjerer fraktet i buss til Eindhoven,
og det oppstod forsinkelser på de påfølgende flyvningene. 
W6 2526 EIN RIX 
W6 2581 RIX-BGO
W6 2582 BGO-RIX klagers flyvning

Wizz Air viser også til en annen flymaskin, HA-LYJ, som heller ikke kunne lande i
Eindhoven grunnet dårlig sikt denne dagen: 
W6 8025 VNO-EIN omdirigert til Maastricht 

Hendelsen er ikke kompensasjonsberettiget da årsaken var ekstraordinære
omstendigheter utenfor Wizz Airs kontroll. 

Wizz Air kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Wizz Air har godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet:

Wizz Air har fremlagt forklaring samt dokumentasjon som viser at W6 2582 fra Bergen til
Riga ble forsinket 5 timer og 10 minutter grunnet tåke på tidligere flyvning. Forsinkelsen
førte til at flymaskinens ruteprogram den dagen ble forskjøvet. Wizz Air kunne ikke gjort
noe for å forhindre værforholdene. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.