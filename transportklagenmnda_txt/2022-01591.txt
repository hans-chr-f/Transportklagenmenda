Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
08.11.2022

Saksnummer
2022-01591

Tjenesteytere
Ruter

Klager har i det vesentlige anført

Klager ble ilagt gebyr 27. juni 2022. Klager forklarer at hun hadde kjøpt noen
enkeltbilletter (papirbilletter) på Deli deluca. Videre forklarer klager at hun ikke reiser så
ofte, slik at det er greit å ha papirbillettene i lommeboken. Klager anfører at hun brukte
en av disse billettene og da hun gikk av T-banen på Nationaltheatret kastet hun billetten
på perrongen. Klager gikk ut og på utsiden av stasjonen ble hun møtt av kontroll. Klager
forklarer at hun beklaget seg og tilbød å gå tilbake til søpla for å hente billetten. Klager
ble fortalt av kontrolløren at det var noe hun skulle slippe, men at hun måtte gå inn på
nettsiden til Ruter for å sende inn en klage for å få slettet gebyret. 

Klager fikk avslag fra Ruter. Hun forklarer at hun er en lojal og fast kunde, og at hun alltid
har billett når hun reiser. Klager mener at det er helt uakseptabelt at hun må betale et
gebyr når hun hadde billett. Hun mener saksbehandleren ikke utviste skjønn i hennes
situasjon. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr på Nationaltheatret T-banestasjon 27. juni 2022. Gebyret ble ilagt
på grunn av at klager ikke har hatt billett. Ruter forholder seg til kontrollørens merknad
på gebyret som går på at ingen billett ble fremvist i kontrollen. Ruter viser til sine vilkår
punkt 3. 

Billetten skal oppbevares under hele reisen og helt til passasjeren har forlatt
transportmiddelet eller kontrollsonen. 

Klager forklarer at hun betalte med kontanter for enkeltbillettene, slik at hun ikke har
kontoutskrift av kjøpet. 

Ruter ser ingen grunn til å frafalle dette gebyret.

Nemnda bemerker

Klager ble ilagt gebyr 27. juni 2022 fordi hun ikke kunne fremvise gyldig billett under
billettkontrollen. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. Videre fremgår det
av vilkårene punkt 3 at billetten skal oppbevares under hele reisen og helt til passasjeren
har forlatt transportmiddelet eller kontrollsonen. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, slik at vilkårene for å
ilegge gebyr var til stede. 

Klager har blant annet anført at hun hadde en gyldig enkeltbillett på papir, men at hun
kastet denne etter at hun gikk av T-banen. Videre har hun anført at hun tilbød seg å gå
tilbake for å hente billetten fra søpla, men at kontrolløren sa hun skulle få slippe det. 

Nemnda bemerker at kontrollsonen er tydelig markert og at man må ha gyldig billett
i kontrollsonen. Nemnda bemerker at klager kastet sin billett før hun hadde forlatt
kontrollsonen og er nærmest å bære konsekvensene. 

Nemnda bemerker at den reisende selv er ansvarlig for å kunne vise gyldig billett,
herunder sørge for å gjøre seg kjent med transportørens billettvilkår. 

Nemnda har forståelse for at gebyr oppleves som en streng reaksjon i dette tilfellet. Av
hensyn til reiseforetakenes behov er det imidlertid nødvendig å ha en konsekvent praksis
da det er ulike årsaker til at den reisende ikke kan vise billett.

Vedtak

Transportklagenemnda finner ikke å kunne anbefale at klager gis medhold.