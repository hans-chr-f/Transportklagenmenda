Vedtak i Transportklagenemnda - Fly

Sammendrag

Krav om erstatning grunnet forsinket bagasje.

Dato
14.03.2017

Saksnummer
2016-00573

Tjenesteytere
Icelandair

Klager har i det vesentlige anført

Klager reiste fra Reykjavik til Oslo den 30. mai 2016 med FI318. Ved ankomst
Gardermoen var ikke hennes innsjekkede koffert ankommet. Denne inneholdt
toalettsaker og formelle klær som klager var avhengig av da hun skulle direkte på
kontoret. Hun hadde ikke anledning til å reise hjemom før hun måtte på kontoret. 

Heldigvis hadde ikke klager klientmøter om ettermiddagen, men hun hadde en avtale om
kvelden hun måtte ordne seg i stand til. Klager har kun et sett med toalettsaker, denne
var i bagasjen. Da hun ikke visste når bagasjen ville ankomme måtte hun også kjøpe
inn toalettartikler. Hun gjorde derfor nødvendige innkjøp for tilsammen kroner 8 051.
Bagasjen ankom dagen etter.  

Klager krever refusjon av kroner 8 051.

Tjenesteyterne har i det vesentlige anført
I henhold til Icelandairs retningslinjer utbetales det ikke erstatning ved
bagasjeforsinkelse ved hjemkomst. 

Klager ankom Gardermoen kl. 12:51. Hun hevder hun ikke rakk å reise hjem for å skifte
før hun skulle på kontoret. Over fire timer senere, mellom kl. 17: 20 og kl. 18:08 gjør
klager innkjøp av klær, smykker og solbriller til en verdi av kroner 8 051. Icelandairs
vurdering er at klager fint hadde rukket hjem å skifte på disse fire timene fra hun landet
til kl. 17:20. Klager ser ut til å ha hjemmeadresse ca. 3,7 km fra sitt arbeidssted. 

Icelandair kan på grunnlag av ovennevnte ikke imøtekomme klagers krav.

Nemnda bemerker

Flyselskapet er ansvarlig for tap som følge av forsinket bagasje med mindre selskapet
godtgjør at det har tatt alle forholdsregler som med rimelighet kan kreves for å unngå
tapet eller godtgjør at det ikke har vært mulig, jf luftfartsloven § 10-20.  

Flyselskapet Icelandair har ikke godtgjort forsinkelsen ikke var til å unngå, og er således i
utgangspunktet ansvarlig for klagerens nødvendige tap, jf FLYKN-2013-664.  

Slik nemnda ser det var imidlertid ikke klagerens tap nødvendig: 

Det er tale om forsinket bagasje ved hjemkomst 30.05.2016. Klageren bor i sentrum av
Oslo. Hun handlet klær, sko, smykker og toalettsaker for i alt 8 051 kroner i sentrum
mellom kl 17:02 og kl 18:08 samme dag. 

Klageren hadde en tapsbegrensingsplikt som skadelidt. Denne tilsier at hun hadde dratt
hjem og skiftet. Det ville tatt henne omtrent like lang tid å reise hjem etter klær, sko og
smykker, som å handle nytt.   

Klageren hadde derimot ikke to sett med toalettsaker, og handlet toalettsaker for 3 830
kroner fordi hun ikke visste at bagasjen ville komme frem neste dag. Selv om nemnda
har forståelse for at klageren så seg nødt til å handle toalettsaker i en slik situasjon,
mener nemnda at hun med dette har overskredet det nødvendige. Hun ser dessuten ut
til å ha handlet fullt sett med toalettartikler som hun uansett ville kjøpt før eller siden, og
har slik sett ikke lidt noe tap.

Vedtak

Transportklagenemnda - fly anbefaler ikke at klageren gis medhold.