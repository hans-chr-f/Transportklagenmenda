Vedtak i Transportklagenemnda - Fly

Sammendrag

Krav om refusjon av billett grunnet kansellering.

Dato
15.06.2021

Saksnummer
2020-02263

Tjenesteytere
SAS

Klager har i det vesentlige anført

Klager skulle reise fra Oslo til Stavanger med SK4027 den 5. april 2020, men den 21. mars
fikk klager beskjed om at flyvningen ble kansellert som følge av covid-19. 

Klager krever at SAS refunderer billetten.

Tjenesteyterne har i det vesentlige anført
Klager har fremmet krav mot SAS der det kreves tilbakebetalt billetter for den reise som
skulle ha funnet sted den 5. april 2020. 

I og med at klager hadde kjøpt en ikke-refunderbar billett, bestrider SAS kravet med
henvisning til selskapets generelle befordringsvilkår og billettregler artikkel 4.1.3 og
4.1.4 (a), som klager aksepterte ved billettkjøpet. Jfr. de nevnte artikler plikter SAS å
tilbakebetale refunderbare tilleggsavgifter når passasjeren kansellerer en flybillett som
ikke er refunderbar.

På eget initiativ valgte klager den 22. mars 2020 å avbestille sin reise. På dette
tidspunktet var flyet med rutenummer SK4027 ennå ikke innstilt. SAS viser her til
fremlagt dokumentasjon på intern logg. Klager er dermed berettiget til refunderbare
tilleggsavgifter på kroner 423. Disse er refundert til klager den 23. juli 2020. 

Utover dette vil SAS ikke imøtekomme klagers krav.

Nemnda bemerker

Det følger av EU-forordning 261/2004 artikkel 8 nummer 1 jf. artikkel 5 at ved
kansellering skal passasjeren ha valget mellom refusjon eller omruting. En forutsetning
for at forordningen skal gjelde er at passasjeren har en bekreftet reservasjon på den
aktuelle flyvningen jf. artikkel 3 nr. 2 bokstav a jf. nr. 1

I dette tilfellet har SAS dokumentert at klager kansellerte sin reise den 22. mars
2020, og at SAS kansellerte flyvningen den 26. mars 2020. På tidspunktet for når SAS
kansellerte flyvningene, hadde ikke klager lenger en bekreftet reservasjon på den
aktuelle flyvningen. Forordningen kommer ikke til anvendelse og klager har derfor
verken krav på refusjon av billettene eller standarderstatning. 

Nemnda har forståelse for at klager finner det urettferdig å ikke motta refusjon for en
reise trolig ikke lot seg gjennomføre på grunn av covid-19. Men heller ikke flyselskapet
har ansvar eller kontroll over det som har inntruffet. I Kommisjonens veiledning pkt. 2.2
om Covid 19 fremgår at flyforordningen ikke regulerer situasjonen der den reisende selv
avlyser reisen, og at det i disse tilfellene er de alminnelige billettvilkår og avtalelovens
regler som gjelder. En ikke-refunderbar billett gir derfor ikke grunnlag for refusjon i disse
tilfellene uansett om passasjeren har god grunn til å avlyse reisen.

Klagers billetter med SAS var ikke-refunderbare. Klager har med dette ikke rett på
refusjon i henhold til billettreglene.

Klager har derfor ikke krav på full refusjon av billetten til aktuelle flyvningen. Klager
har imidlertid krav på refusjon av skatter og avgifter, som SAS allerede har refundert til
klager.

Klager har anført at han fikk melding om kanselleringen den 21. mars kl. 21.40.
Sekretariatet har bedt klager legge frem dokumentasjon på dette, noe klager ikke
har kunne legge frem. Nemnda mener det er ikke er sannsynliggjort at klager mottok
melding fra SAS om kansellering den 21. mars slik han hevder. Det er etter nemndas syn
ikke grunnlag for å holde SAS ansvarlig på erstatningsrettslig grunnlag. 

Nemnda anbefaler ikke at klager gis medhold.

Vedtak

Transportklagenemnda anbefaler ikke at klager gis medhold.