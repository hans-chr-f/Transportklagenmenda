Vedtak i Transportklagenemnda - Fly

Sammendrag

Krav om standardkompensasjon ved kansellering. Tjenesteyter har ikke inngitt tilsvar.

Dato
11.02.2020

Saksnummer
2018-04813

Tjenesteytere
Brussels Airlines

Klager har i det vesentlige anført

Klager skulle reise med Brussels Airlines' flyvning SN2282 fra Oslo lufthavn (OSL) til
Brussel (BRU) 19. mai 2018 kl. 12.10. Kvelden før ble klager informert pr. tekstmelding
om at flyvningen var kansellert, uten at hun fikk informasjon om omruting. Etter
flere timer på telefon til flyselskapet fikk passasjerene booket om reisen sin til
direkteflyvningen til Brussel samme dag kl. 06.45. Som følge av dette måtte klager stå
opp klokken fire om natten for å rekke flyet, samt ta drosje til Flytoget. Det oppstod også
problemer med å hente leiebil som følge av den tidlige ankomsten til Belgia. 

På bakgrunn av kanselleringen har klager fremsatt krav om standardkompensasjon
i henhold til EU-forordning 261/2004 på 250 euro pr. person, totalt 500 euro for to
passasjerer.

Tjenesteyterne har i det vesentlige anført
Brussels Airlines har tross oppfordring ikke inngitt tilsvar til nemnda. 

Det følger av klagers tidligere korrespondanse med Brussels Airlines at passasjerene ble
tilbudt totalt 50 euro i kompensasjon. Klager avslo dette tilbudet.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Klager har vist til at flyvningen ble kansellert kvelden før avreise. I enkelte tilfeller kan
omruting som ligger nært i tid til den opprinnelige flyvningen medføre at passasjerene
ikke har krav på kompensasjon etter kanselleringer. Det vises i denne forbindelse til EU-
forordning 261/2004 artikkel 5 bokstav c nummer iii hvor flyselskapet kan være fritatt fra
sin erstatningsplikt dersom: 

"[passasjerene] opplyses om innstillingen mindre enn syv dager før planlagt avgangstid
og tilbys omruting slik at de kan reise høyst en time før planlagt avgangstid og ankomme
til det endelige bestemmelsessted senest to timer etter planlagt ankomsttid". 

I dette tilfellet var planlagt avgangstid kl. 12.10. Omrutingen var en flyvning kl. 06.45,
altså mer enn fem timer før planlagt avgangstid. Unntaket kommer altså ikke til
anvendelse. 

Da Brussels Airlines ikke har forklart eller fremlagt dokumentasjon som viser årsaken
til kanselleringen av SN2282 den 19. mai 2018, mener nemnda at klager har krav på
standardkompensasjon.

Vedtak

Transportklagenemnda - fly anbefaler at Brussels Airlines utbetaler til klager
standardkompensasjon på totalt 500 euro.