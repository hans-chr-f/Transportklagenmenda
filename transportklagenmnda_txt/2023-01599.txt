Vedtak i Transportklagenemnda - Fly

Sammendrag

Krav om erstatning for ødelagt koffert.

Dato
12.06.2023

Saksnummer
2023-01599

Tjenesteytere
Norwegian Air Shuttle

Klager har i det vesentlige anført

Klager reiste fra London til Oslo den 30. desember 2022 kl 15.15 med ankomst kl 18.25
med DY1307. 

Dagen etter da klager skulle pakke ut av kofferten hjemme, oppdaget hun at kofferten
var skadet. Den innvendige plasten mellom utvendig svart stoff og innvendig tynt grått
stoff var knust i biter. Da klager pakket ut innholdet av kofferten, oppdaget hun at sidene
til kofferten som før hadde vært harde, ikke lenger var det. Fordi kofferten fremstod
uvanlig løs og slapp i formen, åpnet klager glidelåsen til det innvendige tynne grå stoffet,
og fant masse av de knuste plastbitene flytende rundt.

Skaden var ikke synlig fra utsiden, derfor rapporterte ikke klager skaden på flyplassen
ved ankomst. Klager mener Montrealkonvensjonen artikkel 31 kan ikke tolkes slik at den
reisende må bære risikoen for skjulte skader som man først blir oppmerksom på etter å
ha forlatt flyplassen. 

Klager fikk kofferten i gave for noen år siden, og hun vet ikke hva den kostet. Klager har
funnet en tilsvarende koffert på Finn.no som selges brukt for NOK 1 000.

Klager krever kofferten erstattet med NOK 1 000.

Tjenesteyterne har i det vesentlige anført
Det er alltid viktig å sjekke innsjekket bagasje etter en flyreise, for omgående å kunne
rapportere eventuell skade før man forlater flyplassen. Norwegian har representanter
tilgjengelig på flyplassen som bistår sine kunder som har opplevd uregelmessigheter på
reisen. 

Det er mulig å rapportere en skade inntil syv dager etter at bagasjen er mottatt, men
da er det passasjeren som må bevise at skaden oppstod mens den var i flyselskapets
varetekt. Dette i henhold til Montrealkonvensjonen. 

Norwegian kan ikke imøtekomme klagers krav.

Nemnda bemerker

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Er
godset skadd eller delvis tapt, må mottakeren klage om det til fraktføreren «umiddelbart
etter at skaden eller tapet oppdages, og senest innen 7 dager for innskrevet reisegods og
14 dager for gods, regnet fra mottakelsen», jf. bestemmelsens annet ledd.

Nemnda mener klager har sannsynliggjort at skaden skjedde ombord på flyvningen
med DY1307. Hun har fremlagt kopi av bagasjetaggen som viser flightnummer og
dato, samt bilder som viser at skaden på kofferten ikke var synlig da hun hentet den på
bagasjebåndet på Gardermoen. Nemnda mener at hun meldte skaden på kofferten så
snart hun oppdaget den. 

Klager har krevet NOK 1000, og oppgitt at hun har funnet en tilsvarende brukt koffert
til salgs på Finn. Klager har opplyst at hun ikke vet alder på kofferten, og hun har ikke
kvittering. 

Det er sparsommelige opplysninger om koffertens alder og tilstand, men nemnda
mener at klager har rett på en tilsvarende koffert, og at det er godt dokumentert at
bruksverdien på denne er NOK 1000.

Vedtak

Transportklagenemnda anbefaler at Norwegian utbetaler NOK 1000 til klager.