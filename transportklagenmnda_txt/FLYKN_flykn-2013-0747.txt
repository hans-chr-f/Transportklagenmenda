Vedtak i Transportklagenemnda - Fly

Sammendrag

Krav om refusjon av drosjeutgifter grunnet nektet ombordstigning.

Dato
27.05.2014

Saksnummer
747/13F

Tjenesteyter
Widerøes Flyveselskap AS

Klager har i det vesentlige anført:

Klager skulle reise fra Bergen til Kristiansund den 25. september 2013 kl. 19:25 med WF576.
Klager møtte opp i god tid på flyplassen og fikk sjekket inn.

Kl. 19:10 hører klager at avgangen blir ropt opp, men han finner ikke avgangen på skjermen.
Han spør en tilfeldig som sier at flyet er gått.

Klager stiller seg svært kritisk til at flyet tok av for tidlig. Klager fikk endret sin billett til Molde
kl. 22:10, som var eneste mulighet den dagen.

Om bord på flyet til Molde kom klager i snakk med en Widerøeansatt som også mistet flyet til
Kristiansund. Han kunne fortelle at det var normalt å gå opptil 10 minutter før tiden.

Klager tok drosje fra Molde til Kristiansund.

Klager krever refusjon av drosjeutgift kroner 1 500.

Det vises for øvrig til klagers brev.

Widerøe har i det vesentlige anført:

WF576 hadde avreise kl. 19:21 som var fire minutter før planlagt avreise kl. 19:25.

Det er passasjerenes ansvar å møte opp i god tid til innsjekk og sikkerhetskontroll.

Klagers ekstra utgifter ligger ikke under flyselskapets ansvar, Widerøe anbefaler klager å
henvende seg til sitt forsikringsselskap.

Widerøe forsøker å strekke seg så langt det lar seg gjøre ved å få med passasjerer som
kommer for sent til gate, men i dette tilfellet var klager for sent ute.

Widerøe kan ikke imøtekomme klagers krav.

Nemnda bemerker:

Siste oppmøtetid ved gate er 20 minutter før avgang. Avgang var satt til 19:25, dvs. at siste
oppmøtetid ved gate var 19:05. Ved utløp av fristen, vil selskapet starte klargjøring av flyet,
bagasje, passasjerlister mv. Dersom dette går greit, vil flyet etter omstendighetene kunne ta
av litt før planlagt tid.

Nemnda finner det på bakgrunn av de foreliggende opplysninger mest sannsynlig at klager
møtte for sent ved gate. Nemnda viser til klagers opplysning om at han kl. 19:10 så etter
hvilken gate flyet skulle gå fra. Dette var fem minutter etter at gaten stengte.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.