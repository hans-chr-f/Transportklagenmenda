Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.02.2016

Saksnummer
0622/15F

Tjenesteyter
SAS

Krav om standarderstatning grunnet kansellering.

Klager har i det vesentlige anført:

Klager skulle reise fra Stavanger til Hiroshima via London og Seoul den 26. mars 2015. SK4627
fra Stavanger til London ble kansellert slik at klager mistet sin videreforbindelse.

Klager stiller seg undrende til hvordan snøstorm i Oslo kunne påvirke klagers avgang fra
Stavanger til London. Andre flyselskap fløy på denne strekningen denne dagen, klager mener
den virkelige årsaken til kanselleringen var mangel på crew.

Klager krever standarderstatning i henhold til EU-forordning  261/2004.

Det vises for øvrig til klagers brev.

SAS har i det vesentlige anført:

Klager fikk ikke reist den 26. mars grunnet ekstreme værforhold på Gardermoen. Det vises
til fremlagt dokumentasjon. Forholdene på Gardermoen var svært kaotiske den dagen,
og flyplassen var stengt i flere timer. Utover dagen var trafikken nede i fem flybevegelser i
timen, og ingen visste hvilke fly som ville gå eller ankomme Gardermoen. På grunn av alle
ringvirkningene forårsaket det mange kanselleringer og forsinkelser over hele landet.

Det er beklagelig at det først var mulig å få booket om klager til tre dager senere. De neste
dagene var nesten alle fly fullbooket, da dette var en av årets største utfartshelger, påsken.

SAS mener hendelsen ikke er kompensasjonsberettiget i henhold til EU-forordning 261/2004
da årsaken til kanselleringen var ekstraordinære omstendigheter utenfor SAS kontroll.

SAS kan ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at det var vanskelige
værforhold på Gardermoen denne dagen med en rekke kanselleringer og forsinkelser.
Nemnda finner på bakgrunn av de foreliggende opplysninger, herunder utskrift av Traffic &
Flight Information, godtgjort at kanselleringen av klagers flygning fra Stavanger til London
var en følge av dette. Dette er etter nemndas vurdering å anse som en ekstraordinær
omstendighet i forordningens forstand. Nemnda finner videre godtgjort at kanselleringen ikke
kunne vært unngått selv om alle rimelige tiltak var truffet.

Kanselleringen gir etter dette ikke rett til standarderstatning, og nemnda finner ikke å kunne
anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.