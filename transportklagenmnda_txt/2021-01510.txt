Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
17.02.2022

Saksnummer
2021-01510

Tjenesteytere
Widerøe

Klager har i det vesentlige anført

Klager skulle reise fra Sogndal til Graz via Oslo og Frankfurt den 10. september 2021.

Kvelden før avgang fikk klager beskjed om at flyvningen med Widerøe fra Sogndal til
Oslo var kansellert grunnet værforhold. Klager tror ikke dette er korrekt, da flyvningen
på samme avgangstidspunkt (kl. 07:40 den 10. september 2021) gikk til Bergen isteden.
Flyvningen fra Oslo (kl. 09:05) var ikke kansellert. Ifølge yr.no var det ikke noe spesielle
værforhold den 10. september 2021.

Klager ble omrutet til følgende reiserute: Widerøe WF0140 Sogndal (SOG) - Bergen (BGO)
07:05-07:40 Lufthansa LH0875 Bergen (BGO)
- Frankfurt (FRA) 13:35-15:35 Lufthansa LH1266 Frankfurt (FRA) - Graz (GRZ) 21:35-22:50.
Klager ankom med dette mer enn åtte timer senere enn planlagt. 

Det er fremsatt krav om standarderstatning på 400 euro i henhold til EU-forordning
261/2004. Klagen gjelder kun returreisen.

Tjenesteyterne har i det vesentlige anført
WF177 OSL-HOV ble den 9. september 2021 omrutet til SDN grunnet været. Dette førte
til at crew og fly havnet på feil plass og WF141 startet da fra SDN neste morgen. Det vises
til operativ logg, METAR, og METAR-dekoder som bekrefter dette.

Kunden ble booket om til følgende flygninger samme dag:

098 AS/WF 140 L 10SEP 5 SOGBGO TK1 0705 0740/TK E*
098 AS/LH 875 K 10SEP 5 BGOFRA TK1 1335 1535/TK E*
098 AS/LH1266 K 10SEP 5 FRAGRZ TK1 2135 2250/TK E*

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at Widerøe har godtgjort at kanselleringen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Dokumentasjonen viser at klagers flyvning (WF141) ble kansellert grunnet værforhold
sent på kvelden før klagers morgenavgang. Det var lavt skydekke i Hovden (hvor den
aktuelle maskinen skulle starte fra den 10. september 2021). Maskinen ble med dette
omdirigert til Sandane og fløy derfra neste morgen. Klager ble omrutet til nye avganger
samme dag. 

Klager har etter dette ikke rett på standarderstatning.

Vedtak

Transportklagenemnda anbefaler ikke at klager gis medhold.