Vedtak i Transportklagenemnda - Fly

Sammendrag

Krav om refusjon av billettene grunnet kansellering.

Dato
23.05.2022

Saksnummer
2022-00082

Tjenesteytere
Travellink
SunExpress

Klager har i det vesentlige anført

Klager (til sammen seks personer) bestilte reise hos Travellink med flyselskap
SunExpress. Utreise fra Oslo til Izmir 7. juni 2020 og hjemreise fra Izmir til Oslo den 11.
juni 2020. Reisen ble kansellert på grunn av covid-19 pandemien og klager krever å få
refundert prisen på flybillettene på kr. 15 210,55.

Tjenesteyterne har i det vesentlige anført
Travellink har i det vesentlige anført at flyselskapet har ikke refundert pengene for den
kansellerte flyreisen. Derfor har ikke Travellink vært i stand til å refundere passasjerene.
Om flyselskapet refundere billettene vil Travellink refundere passasjerene. 

SunExpress har ikke avgitt uttalelse til nemnda.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk klager beskjed om kanselleringen mer enn to uker
før avgang. Klager har etter dette ikke krav på standarderstatning
.

Klager krever refusjon av billettene, noe han har krav på i henhold til EU-forordning
261/2004 artikkel 8 nummer 1 dersom man velger dette fremfor omruting. 

Det er flyselskapene som er ansvarssubjektet etter EU-forordning 261/2004, og det er
det transporterende luftfartsselskapet som skal refundere billetten. Nemnda er av den
oppfatning at SunExpress, som det transporterende flyselskapet, må refundere klagers
utgifter til billetter og eventuelt søke regress av Travellink.

Vedtak

Transportklagenemnda anbefaler at SunExpress refunderer klagers utgifter til billetter til
kroner 15 211.