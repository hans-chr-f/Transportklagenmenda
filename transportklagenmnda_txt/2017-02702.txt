Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
11.09.2018

Saksnummer
2017-02702

Tjenesteytere
Lufthansa German Airlines

Klager har i det vesentlige anført

Klager og hans reisefølge på to skulle reise fra Oslo til Tehran via München den 20. mars
2017 kl 18.30. LH2455 fra Oslo til München ble forsinket ca 40 minutter slik at klager
mistet sin videreforbindelse. Klager har ikke fremlagt informasjon om hvilken avgang han
ble booket om til, men antyder at han ankom endelig bestemmelsessted mer enn tre
timer forsinket.

Klager mener Lufthansa ikke har dokumentert at forsinkelsen skyldtes ekstraordinære
omstendigheter i henhold til EU-forordning 261/2004, og krever standarderstatning 600
euro per person

Tjenesteyterne har i det vesentlige anført
LH2455 ble forsinket grunnet sent innkommet fly som følge av sikkerhetsforhold på
München lufthavn terminal 2. Boarding ble stoppet av lokalt politi.

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Lufthansas kontroll. 

Lufthansa kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7 samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Lufthansa har forklart at forsinkelsen på flight LH2455 skyldtes sikkerhetsforhold på
flyplassen i München. Hendelsen er ikke nærmere forklart eller dokumentert. Selskapet
har følgelig ikke godtgjort at forsinkelsen skyldtes en ekstraordinær omstendighet som
ikke kunne vært unngått. Klageren har da rett til standarderstatning på 600 euro per
person.

Vedtak

Transportklagenemnda - fly anbefaler at Lufthansa betaler standarderstatning til
klageren med 600 euro per person.