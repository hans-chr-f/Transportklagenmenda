Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.08.2019

Saksnummer
2018-03134

Tjenesteytere
Finnair
Nordic Regional Airlines Oy

Klager har i det vesentlige anført

Klager skulle reise fra Oslo til Singapore via Helsinki den 26. februar 2018 med AY0918 kl.
20:20. Ruten fra Oslo til Helsinki ble kansellert rett før avgang og klager måtte overnatte
på Gardermoen. Da hun ikke rakk sin videreforbindelse fikk hun heller ikke benyttet sitt
hotell i Singapore til ca. 1000 kroner som klagers forsikringsselskap ikke vil dekke. Hun
krever dette tapet dekket.

Klager ble rutet om fra Oslo til Singapore via Doha den 27. februar 2018.

På grunn av kanselleringen krever klager også standarderstatning på 600 euro.

Klager henvendte seg til flyselskapet og krevde erstatning 11. juni 2018. Klager mener det
gjelder en treårsfrist og at kravet dermed er fremsatt i tide.

Tjenesteyterne har i det vesentlige anført
Finnair har i det vesentlige anført til klager at kravet er fremsatt for sent og at de følgelig
ikke utbetaler noen standarderstatning i dette tilfellet. Finnair ønsker å gi et gavekort på
250 euro som forhåpentligvis kan kompensere for det som har skjedd. 
Finnair viser til at man må søke erstatning innen rimelig tid, dette er ifølge Finnair to
måneder, noe som baseres på nordisk avtalerett. 

Finnair har i det vesentlige anført til nemnda at flyvningen fra Oslo til Helsinki ble fløyet
av Nordic Regional Airlines og ikke av Finnair.

Nordic Regional Airlines viser i sitt svar til nemnda til at man må søke erstatning innen
rimelig tid, dette er ifølge Nordic Regional Airlines to måneder, noe som baseres på
nordisk avtalerett. Om en passasjer krever erstatning etter to måneder, må klager ha en
grunn til sent krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7.

Spørsmålet i saken er om kravet som ble fremsatt overfor flyselskapet tre og halv måned
etter at flyreisen var fullført, er fremsatt i tide og således er i behold.

EU-forordning 261/2004 har ingen regler om reklamasjonsfrister, verken relative eller
absolutte. 

EU-domstolen har i dom C-139/11, som gjaldt foreldelse, uttalt at i mangel av regler i
EU-retten, tilligger det medlemsstatenes egen rettsordning å utfylle bestemmelsene på
området, forutsatt at reglene følger prinsippene om likeverdighet og effektivitet. 

I norsk kontraktsrett finnes det på en rekke områder lovbestemmelser om at
reklamasjon må fremsettes "innen rimelig tid" for at klager skal beholde sitt krav.
Videre gjelder det også etter flertallets syn – leder og bransjerepresentantene - utenfor
lovregulerte områder et krav om reklamasjon innen rimelig tid, som må anses som utslag
av et generelt kontraktsrettslig prinsipp, jf. Viggo Hagstrøm, Obligasjonsrett, 2. utg 2011
s. 353 der han viser til ulik kontraktslovgivning og standardkontrakter som inneholder
bestemmelser om reklamasjonsplikt og legger til grunn at 
«(i) vid utstrekning kan prinsippene som disse bestemmelsene bygger på anvendes
utenfor de lovregulerte tilfellene fordi de er utslag av alminnelige lojalitetskrav i
kontraktsforhold.» 

Det vises også til høyesterettsdom inntatt i Rettstidende 2012 side 1779.

Pakkereiseloven § 26 har til sammenlikning regler om at klager må fremsette sitt krav
"uten ugrunnet opphold". 

Högsta domstolen i Sverige avsa en dom 18. mars 2018, der det ble fastslått at EU-
retten ikke er til hinder for at det fastslås en reklamasjonsplikt i henhold til allmenne
prinsipper i svensk rett også for flyforsinkelser. Det ble fastslått at passasjerene har en
reklamasjonsplikt ved forsinkede flyvninger, og at passasjeren ellers risikerer å tape sin
rett til erstatning etter forordningen artikkel 7. I den aktuelle saken hadde passasjeren
ikke klaget før to år og tre måneder etter at flyvningen fant sted. Dette anså domstolen
at var for sent. Retten til erstatning ble dermed ansett for å ha falt bort. 

Selv om svensk rettspraksis ikke er direkte bindende, mener flertallet at det er naturlig
å se hen til praksisen fra Högsta Domstolen ved fastleggelsen av regelverkets innhold.

Svensk og norsk kontraktsrett er i stor grad sammenfallende, og problemstillingen i
forhold til forordningen er den samme. Nemnda mener derfor at det også i norsk rett må
stilles krav til passasjerene om at de må reklamere "innen rimelig tid" for at kravet skal
være i behold. 

Hva som skal anses "innen rimelig tid" kan i henhold til den svenske
høyesterettsdommen ikke være kortere tid enn to måneder. Dette synet er nemnda
enig i. En reklamasjon til flyselskapet innen to måneder etter reisens slutt vil derfor alltid
anses å ha vært fremsatt i tide. Det utelukker imidlertid ikke at det i noen tilfeller kan
anses å være innen rimelig tid også om det går mer enn to måneder før reklamasjonen
fremsettes. Dette må vurderes konkret. 

Flertallet viser til sammenhengen i regelverket forøvrig, og til at EU-retten ikke stenger
for at reglenes innhold utfylles av nasjonal rett. Det vises også til avviklingshensynet
som flertallet mener må tillegges stor vekt. Flyselskapene har i mange saker behov for å
vite hvilke passasjerer som vil gjøre gjeldende krav forholdsvis raskt. Vi er på et område
der totalkravene potensielt kan utgjøre store summer, og alle – særlig forbrukerne – er
tjent med at flyselskapene er i stand til å håndtere disse kravene. Også bevissikring og
hensynet til å sikre et eventuelt regresskrav  tilsier at selskapet må varsles innen rimelig
tid om kravet. 

Flertallet kan ikke se at det fremstår som urimelig overfor passasjeren å pålegge ham en
plikt til å reagere på en forsinkelse eller kansellering innen to måneder etter reisens slutt
dersom han vil kreve erstatning. 

I denne saken fremmet klager sitt krav mot  Finnair først tre og en halv måned etter
gjennomført flyvning. Det er ikke gitt noen særlig grunn for at klagen først ble fremsatt
etter så lang tid.

Passasjeren har etter flertallets syn i dette tilfellet ikke inngitt klage innen rimelig tid.
Retten til erstatning etter forordningen må dermed anses bortfalt.

Mindretallet - forbrukerrepresentantene - er av en annen oppfatning og mener at
klager har krav på å standarderstatning etter art. 7. Mindretallet er ikke enig i at klager
har reklamert for sent. Verken forordningen eller praksis fra EU-domstolen oppstiller
en reklamasjonsplikt. Norsk rett kan heller ikke sies å oppstille en ulovfestet relativ
reklamasjonsplikt. Vi kan ikke se andre lands rettspraksis bidrar til å stille opp en slik frist
i norsk rett.

Vedtaket er fattet med den dissens som fremgår over.

Vedtak

Transportklagenemnda - fly anbefaler ikke at klager gis medhold.