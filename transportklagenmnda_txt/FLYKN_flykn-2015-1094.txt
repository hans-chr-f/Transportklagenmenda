Vedtak i Transportklagenemnda - Fly

Sammendrag

Krav om erstatning da reisen ble kansellert.

Dato
26.06.2016

Saksnummer
1094/15F

Tjenesteyter
Vueling

Klager har i det vesentlige anført:

Klager skulle ha reist fra Bergen til Sal via Barcelona 26. september 2015 kl. 15:55 med VY8515
og VY7940. Klager fikk beskjed den 19. august om at disse strekningene var kansellert. Det
ble ikke tilbudt noen alternativer for disse flyvningene. Klager har fått pengene tilbake for
billettene som ble kansellert, dette skal klager nå ha mottatt.

Klager krever omruting eller erstatning for høyere kostnadsnivå for tilsvarende rute fra annen
operatør. Klager krever også erstattet utgifter til forhåndsbetalt hotell.

Det vises for øvrig til klagers brev.

Vueling har i det vesentlige anført:

Vueling har av operasjonelle grunner lagt ned denne ruten. Klager ble informert om dette
den 18. august, dvs. mer enn15 dager før avreise, og kanselleringen gir da ikke rett til
kompensasjon etter EU-forordningen.

Klager har fått refundert EUR 1&nbsp;319,88 for flybillettene som ble kansellert. Dersom
klager har hatt ekstra utlegg bes kvitteringer for disse sendt Vueling.

Vueling kan ikke imøtekomme klagers ønske om erstatning av utgifter til hotell.

Det vises for øvrig til Vueling sitt brev.

Nemnda bemerker:

Ruteendring forekommer hos de fleste flyselskap fra tid til annen. De fleste flyselskap
forbeholder seg også retten til ruteendring. Nemnda anser dette kjent. Nemnda legger
således til grunn at Vueling hadde anledning til å endre avgangstidene/legge ned ruten.

En ruteendring innebærer kansellering av en avtalt flygning. Kansellering gir grunnlag
for standarderstatning etter EU-forordning 261/2004 artikkel 5 jf. artikkel 7 med mindre
flyselskapet informerer om endringen minst to uker før planlagt avgangstid.

Klager ble informert om endringen mer enn to uker før planlagt avreise. Kanselleringen gir
følgelig ikke rett til standarderstatning etter forordningen.

Ved kansellering skal passasjeren ha valget mellom omruting snarest mulig, på tilsvarende
transportvilkår, til bestemmelsesstedet, eller refusjon av hele billettprisen, jf. forordningen
artikkel 5, jf. artikkel 8. Klager har opplyst at han ikke fikk dette valget, og at han kun fikk
refundert billettprisen. Vueling har ikke kommentert dette, og nemnda legger klagers
opplysninger til grunn.

Ruteendringer vil kunne skape problemer og tap for den reisende, og flyselskapet må etter
nemndas vurdering være ansvarlig for påregnelig tap som følge av ruteendring. Tapet må
sannsynliggjøres, fortrinnsvis ved fremleggelse av kvitteringer e.l.

Det fremgår ikke av saken om klager kjøpte nye billetter med Vueling eller annet selskap, om
han fikk benyttet forhåndsbetalt hotell mv. Nemnda kan følgelig ikke ta stilling til omfanget
av tapet. I den utstrekning klager måtte kjøpe nye billetter på tilsvarende transportvilkår
med Vueling eller et annet selskap, bør han få erstattet eventuelle merutgifter. Om han ikke
reiste, og dermed ikke fikk benyttet forhåndsbetalt hotell, bør han etter nemndas vurdering få
dekket hotellutgiftene.

Vedtak:

Transportklagenemnda-fly anbefaler at Vueling erstatter klagers tap.

Vedtaket var enstemmig.