Vedtak i Transportklagenemnda - Fly

Sammendrag

Erstatning for kjøp av ny billett på grunn av forsinkelse.

Dato
03.10.2010

Saksnummer
21/10F

Tjenesteyter
Widerøe's Flyveselskap AS

Erstatning for kjøp av ny billett på grunn av forsinkelse.

Klager har i det vesentlige anført:

Klager reiste 30. desember kl 06.45 med WF701 fra Brønnøysund til Trondheim.

På grunn av tekniske problemer ble flyet 90 minutter forsinket. Dette førte til at klager ikke
rakk sin videreforbindelse fra Trondheim med Norwegian DY745 kl 08.00.

Klager måtte kjøpe ny billett. Han fikk en merutgift på kr 1.187, som han ønsker å få dekket.

Klager hadde ikke gjennomgående billett. Klager viser til for å få gjennomgående billett må en
reise hele strekningen med SAS noe som han tviler er i tråd med konkurranselovgivningen i
EU. Det må være lov å bestille reise videre med et konkurrerende selskap.

Widerøe har ikke svart på sekretariatets henvendelse av 19. januar 2010. Til klager har
Widerøe i det vesentlige anført:

Ved forsinkelser på under tre timer trer ikke kompensasjonsretten i henhold til EU-regulativet i
kraft.

Det er viktig å beregne god tid mellom planlagt ankomst og neste avgang. Dette gjelder
overgang til alle nye kontrakter/avtaler, både med fly, annen transport, møter etc. Widerøe
anbefaler minimum tre timer i mellom. I dette tilfellet var det kun lagt inn 30 minutters
overgang til neste kontrakt, og Widerøe kan på dette grunnlag ikke refundere klagers ekstra
utgift.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf forskrift om klagenemnda for flypassasjerer § 5-3.

Widerøe har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Klagers fly fra Brønnøysund til Trondheim ble forsinket slik at klager ikke rakk sin
videreforbindelse til fra Trondheim til Oslo.

Flyselskapet er ansvarlig for tap som følge av forsinkelse, med mindre flyselskapet godtgjør
at det har tatt alle forholdsregler som med rimelighet kan kreves for å unngå tapet eller dette
ikke har vært mulig for dem, jf luftfartsloven § 10-20. Widerøe har ikke gitt noen forklaring
på forsinkelsen. Selskapet har heller ikke søkt å godtgjort at det ikke var mulig å unngå
forsinkelsen. Widerøe er således i utgangspunktet ansvarlig for tap passasjerene blir påført
som følge av forsinkelsen.

I henhold til luftfartsloven § 10-21 skal erstatningen settes ned eller falle bort dersom
flyselskapet godtgjør at den skadelidte ved egen skyld har medvirket til skaden. Nedsetting
eller bortfall av erstatningen skjer etter en vurdering av hva som er rimelig hensett til graden
av medvirkning.

Det er vanlig at det oppstår flyforsinkelser. Den reisende må i rimelig utstrekning ta høyde for
dette ved sin planlegging av videre aktivitet. Skal man videre med et annet fly, må man således
legge inn tilstrekkelig tid til flybytte, herunder mulige mindre forsinkelser. Klager hadde i
dette tilfellet beregnet 30 minutter mellom ankomst med Widerøe til Trondheim og avgang
fra Trondheim til Oslo. Etter nemndas vurdering er ikke dette tilstrekkelig tid. Klager måtte
således være forberedt på at han ikke rakk flyet til Oslo.

Nemnda vil etter en samlet vurdering anbefale at Widerøe erstatter halvparten av klagers tap,
dvs. kr 593,50. Ved vurderingen har nemnda lagt vekt på at klager må lastes for å ha beregnet
for kort tid mellom ankomst og avgang Trondheim. Nemnda har videre lagt vekt på at Widerøe
ikke har gitt noen forklaring på forsinkelsen. Nemnda kan følgelig ikke se bort fra at Widerøe
kan lastes for denne.

Vedtak:

Flyklagenemnda anbefaler at klager gis en erstatning på kr 593,50.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines