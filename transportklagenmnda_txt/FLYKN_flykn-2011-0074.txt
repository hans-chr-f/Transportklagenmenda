Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
06.10.2011

Saksnummer
074/11F

Tjenesteyter
Thomas Cook Airlines

Krav om standarderstatning grunnet forsinkelse.

Klager har i det vesentlige anført:

Klager skulle reise fra Las Palmas til Oslo 17. januar 2011 kl. 15:25.

På grunn av teknisk feil ble flyet forsinket ca. 8 timer.

Klager fikk mat i ventetiden.

Det ble en lang og slitsom reise for klager som er over 60 år. Han ankom Oslo kl. 05: 37 den
18. januar, han rakk ikke jobb og måtte ta ut en ekstra feriedag.

Tapt arbeidsfortjeneste er NOK 2227,65 som klager krever erstattet.

Klager viser til EU forordningen og krever også standard kompensasjon EUR 600.

Thomas Cook Airlines har ikke gitt uttalelse til nemnda.

Thomas Cook Airlines har til klager i det vesentlige anført:

Flyselskapet ønsker ikke å betale kompensasjon da forsinkelsen skyldtes teknisk feil.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for flypassasjerer § 5-3.

Klagen er forelagt Thomas Cook Airlines ved nemndas e-post av 15. februar 2011 med frist til
29. mars 2011 for eventuelle bemerkninger. I e-posten opplyses det bl.a. om at saken vil bli
forelagt nemnda selv om flyselskapet ikke avgir uttalelse.

Thomas Cook Airlines har videre ved nemndas e-post av 27. juni 2011 blitt bedt om
innsendelse av teknisk log innen 18. juli 2011. Det fremgår av e-posten at uimotsagte
påstander fra en av partene normalt vil bli lagt til grunn som faktum i saken.

Thomas Cook Airlines har ikke avgitt uttalelse til nemnda. Nemndas avgjørelse treffes på
bakgrunn av de foreliggende opplysninger.

Nemnda legger på bakgrunn av de foreliggende opplysninger til grunn at flygningen ble
forsinket med om lag åtte timer.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf artikkel 7, jf artikkel 5, jf EU
domstolens avgjørelse i sak Sturgeon-Condor av 19. november 2009 (C-402/07). Flertallet
er kjent med at enkelte flyselskap bestrider dommen, og at EU domstolen er bedt om
å ta stilling til spørsmålet på nytt. Dommens konklusjon er imidlertid klar, og flertallet
legger til grunn at dommen gir uttrykk for gjeldende rett.

Nemndas mindretall, flyselskapenes representanter, er av en annen oppfatning.
EU forordning 261/2004 regulerer retten til kompensasjon i tilfelle av nektet
ombordstigning og innstillinger, men gir ingen anvisning på kompensasjon ved
forsinkelser. Selv om dom ved forsinkelser foreligger, er dommen utfordret bl.a.
via en britisk domstol, og inntil EU-domstolen har gitt tilsvar, anser mindretallet at
rekkevidden av Sturgeon-dommen per i dag er uavklart. Etter mindretallets vurdering
gir forsinkelse ikke rett til standarderstatning etter EU-forordningen.

Thomas Cook Airlines har imidlertid ikke påberopt seg fritak for erstatningsplikten på dette
grunnlag, noe mindretallet føler seg bundet av. Mindretallet følger således flertallets videre
vurdering.

Thomas Cook Airlines har i dette tilfellet ikke gitt noen nærmere forklaring på grunnen til
forsinkelsen eller dokumentert dette. Selskapet har følgelig ikke godtgjort at forsinkelsen
skyldtes en ekstraordinær omstendighet som ikke kunne vært unngått selv om alle rimelige
tiltak var truffet. Klagerne har følgelig rett til en standarderstatning på 400 euro per person.
(Avstand på mer enn 1 500 kilometer innenfor fellesskapet, jf. forordningen artikkel 7 nr 1 b).

Thomas Cook Airlines er videre i henhold til luftfartsloven § 10-20 ansvarlig for tap som følge
av forsinkelse, med mindre selskapet godtgjør at det har tatt alle forholdsregler som med
rimelighet kan kreves for å unngå tapet, eller dette ikke har vært mulig for dem.

I og med at selskapet ikke har gitt noen forklaring på forsinkelsen, er nemnda av den
oppfatning at selskapet også plikter å erstatte klagers tap.

I henhold til EU forordningens artikkel 12 skal standarderstatning etter EU forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU forordningen
annen erstatning, utbetales kun standarderstatningen. Det er tilfelle i denne saken.

Vedtak:

Flyklagenemnda anbefaler at Thomas Cook Airlines betaler en erstatning på 400 euro per
person.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Gøril Volden Berg, Widerøe's Flyveselskap AS

Olav Grøttland, SAS