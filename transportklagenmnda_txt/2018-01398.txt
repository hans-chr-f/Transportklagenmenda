Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
23.11.2018

Saksnummer
2018-01398

Tjenesteytere
Norwegian

Klager har i det vesentlige anført

Klager reiste med Norwegians flyvning DY1052 fra Oslo lufthavn (OSL) til Gdansk (GDN)
18. mars 2018 kl. 13.40. Flyvningen ble imidlertid forsinket med mer enn tre timer, og
klager har på dette grunnlag fremsatt krav om standardkompensasjon i henhold til EU-
forordning 261/2004 på 250 euro.

Tjenesteyterne har i det vesentlige anført
Norwegians flyvning DY1052 fra Oslo til Gdansk 18. mars 2018 ble forsinket med tre
timer og 44 minutter. Flymaskin LN-DYZ skulle operere DY1363 fra Dublin til Oslo, for
detter å operere klagers flyvning fra Oslo til Gdansk. Flyet ble imidlertid stående i Dublin
som følge av dårlig vær. Det var snø, regn og vind ved flyplassen i Dublin, og avising var
nødvendig. 

Forutgående flyvning ble kansellert, og flymaskinen ble derfor stående i Dublin.
Norwegian iverksatte tiltak ved å sette inn ny flymaskin, LN-NGG. Tiltaket medførte at
flyvningen ikke ble kansellert, men kun ble forsinket med tre timer og 44 minutter. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY1052 fra Oslo til Gdansk 18. mars 2018 ble forsinket med tre
timer og 44 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen at forutgående flyvning, DY1363 fra Dublin til Oslo,
ble kansellert. Kanselleringen skyldtes snø, regn og vind i Dublin, og det var behov for å
avise flyene. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Da det ble klart at flyvningen fra Dublin ble
kansellert, satte Norwegian inn en reserveflymaskin for å operere klagers flyvning.
Nemnda legger til grunn at forsinkelsen ikke kunne vært unngått selv om alle rimelige
tiltak var truffet. Forsinkelsen gir etter dette ikke rett til standarderstatning, og nemnda
anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.