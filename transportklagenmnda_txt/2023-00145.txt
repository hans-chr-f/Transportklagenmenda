Vedtak i Transportklagenemnda - Fly

Sammendrag

Krav om standarderstatning som følge av forsinkelse.

Dato
21.08.2023

Saksnummer
2023-00145

Tjenesteytere
Ryanair

Klager har i det vesentlige anført

Klager skulle reise den 27. august 2022 med FR959 fra Torp til Palma, Mallorca. Planlagt
avgang ble forsinket med 3 timer og 30 minutter.

Klager krever standarderstatning.

Tjenesteyterne har i det vesentlige anført
Ryanair beklager forsinkelsen på FR959 fra Torp til Palma, Mallorca den 27. august 2022.

Flyvningen ble forsinket på grunn av begrensninger i luftrommet, styrt av Air Traffic
Control, ATC. Det vises til vedlagt dokumentasjon, der det fremkommer at klagers
flyvning ble forsinket fra Palma til Torp, grunnet restriksjoner fra ATC på tidligere
avganger med samme maskin. 

Alle kundene som ble påvirket av forsinkelsen fikk tilsendt e-post med informasjon om
rettigheter etter EU-forordning 261/2004. 
E-posten inneholdt også informasjon om mulighet til å endre fly, søke om refusjon,
refusjon av telefonsamtale og informasjon om hvordan en kunne kontakte Ryanair sin
reservasjonsavdeling.  

Ryanair er ikke forpliktet til å utbetale standarderstatning i henhold til EU-forordning
261/2004 i dette tilfellet, da forsinkelsen skyldtes forhold utenfor Ryanairs kontroll.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet, jf.

EU-forordning 261/2004 artiklene 5, 6 og 7, samt EU-domstolens avgjørelser i sakene
Sturgeon-Condor av 19.11.2009 (C-402/07) og Nelson med flere av 23.10.2012 (C-581/10).

Ryanair har forklart at forsinkelsen skyldtes ATC (Air Traffic Control) (restriksjoner
i luftrommet). Restriksjoner i luftrommet som påvirker flytrafikken, kan være en
slik ekstraordinær omstendighet som medfører at den reisende ikke har krav på
standarderstatning.

Flymaskinens registreringsnummer var 9H-LOI, og den skulle operere seks flyvninger
denne dagen, hvor klagers flyvning FR959 Torp – Palma var den siste. Flyselskapet har
lagt ved oversikt over de forsinkede flyvningene:

FR8234 Bristol – Palma ble 21 minutter forsinket grunnet ATC som følge av værforhold. 
FR5198 Palma – Marseille ble 21 minutter forsinket grunnet sent innkommet fly (FR8234),
og ytterligere 2 timer og 19 minutter forsinket grunnet ATC restriksjoner.  
FR5199 Marseille – Palma ble 2 timer og 37 minutter forsinket grunnet sent innkommet
fly (FR5198), og ytterligere 11 minutter forsinket grunnet ATC restriksjoner.  
FR958 Palma – Torp ble 2 timer og 30 minutter forsinket grunnet sent innkommet fly
(FR5199), og ytterligere 1 time og 15 minutter forsinket grunnet ATC restriksjoner. Flyet
landet på Torp 3 timer og 38 minutter forsinket.  
FR959 Torp – Palma ble forsinket 3 timer og 30 minutter grunnet sent innkommet fly som
følge av ATC restriksjoner på tidligere flyvninger. 

Nemnda mener at Ryanair har godtgjort at forsinkelsen oppstod på grunn av ATC
restriksjoner på tidligere flyvninger (på samme flymaskin) og at klager derfor ikke har
krav på standarderstatning.

Vedtak

Transportklagenemnda anbefaler ikke at klager gis medhold.