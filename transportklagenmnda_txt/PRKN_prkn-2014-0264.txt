Vedtak i Pakkereisenemnda

Sammendrag

Krav om heving av reisen på grunn av vesentlige mangler,
samt erstatning for utgifter som følge av avtalebruddet.

Dato
28.08.2015

Saksnummer
264/14P

Tjenesteyter
Norwegian Holidays

Saken gjelder:

Krav om heving av reisen på grunn av vesentlige mangler, samt erstatning for utgifter som
følge av avtalebruddet.

Klager har i det vesentlige anført:

Klager hadde planlagt og lagt opp en reise til Paris som en 60 års gave til gode
venner. Reisefølget var på fire personer og klager hadde laget et detaljert program for
reisen, så det var viktig å få «spikret» opplegget med hensyn til reise, tidspunkter og
overnattingsalternativer. Reisen med overnatting på hotell 29 Le Pic Hotel på Montmartre ble
bestilt hos og bekreftet av Norwegian Holidays.

Da de ankom hotellet i Paris på kvelden den 3. Oktober hadde ikke hotellet ledige værelser.
De ble tilbudt rom på et hotell på en helt annen kant av byen, noe som overhodet ikke var
aktuelt for klager og hans reisefølge som hadde lagt opp til en temareise knyttet til området
rundt Montmartre. Klager forlangte derfor et hotell i nærheten, og etter en del diskusjon fikk
de overnatting på et hotell 200 m borte, men da kun for den første natten. Dette hotellet
hadde dårligere standard og siden de ikke hadde fått hjelp eller bekreftelse med hensyn til
hotell for de neste to nettene av oppholdet, måtte de bruke første kvelden til å skaffe seg
et hotell på egenhånd. Dagen etter fikk de beskjed om at de likevel kunne få rom på det
opprinnelig bestilte hotellet, men da hadde klager allerede inngått avtale med et nytt hotell.

Hele reisen ble spolert for deltakerne. De hadde tett program både ankomstkvelden, dag 2
og 3, mens dag 4 var hjemreisedagen. Det var kun dag 3 og 4 som fulgte programmet, dvs. at
over 50 % av reisen ble spolert fordi de måtte bruke tiden på overnattingsproblematikk.

Klager krever reisen hevet og det innbetalte beløpet refundert. I tillegg kreves erstatning for
påførte utgifter som følge av avtalebruddet fra reisearrangørens side. Norwegian Holidays har
refundert klager kr 8.429,92. Samlet krav utgjør etter dette kr 24.494,08 med tillegg av lovens
forsinkelsesrente f.o.m. 30. november 2014 og frem til betaling skjer. Klager krever i tillegg at
Norwegian Holidays betaler saksomkostninger etter nemndas skjønn.

Norwegian Holidays har i det vesentlige anført:

På grunn av en feil i bookingsystemet, var det dessverre ikke reservert rom på hotell Le Pic 29
for klager og hans reisefølge.

Hotellet sørget for at de fikk nye rom 200 meter unna opprinnelig hotell.

Det nye hotellet har samme stjernerangering som det opprinnelige hotellet. Norwegian
Holidays viser til hotellets nettsider og at klager ikke har dokumentert at dette hotellet hadde
dårligere standard enn det hotellet de hadde bestilt.

Hotell Le Pic 29 oppbevarte klagernes bagasje slik at de kunne gå ut og spise som planlagt.
I mellomtiden jobbet man med å oppfylle avtalen om losji på Le Pic 29 de neste to nettene.
Dette fikk man til, men klager ønsket ikke dette og booket seg inn på et annet hotell, med en
høyere pris og stjernerangering. Det vises til redegjørelse fra hotell Le Pic 29.

Norwegian Holidays er av den oppfatning at mangelen ble avhjulpet ved at klager ble
innlosjert på et tilsvarende hotell 200 meter unna inntil det var ledige rom dagen etter på det
hotellet de hadde bestilt. Siden hotellet lå i samme område og hadde samme stjernerangering
som opprinnelig hotell, kan man ikke si at dette var en vesentlig ulempe for klager. Norwegian
Holidays finner derfor ikke grunnlag for verken prisavslag eller heving av avtalen siden
avhjelpen skjedde innenfor rimelig tid og uten vesentlig ulempe for kunden. Klager valgte
selv å bestille et hotell til høyere pris og med høyere stjernerangering og har i så måte ikke
overholdt tapsbegrensningsplikten her.

Norwegian Holidays har, til tross for at de ikke plikter det, valgt å refundere klager hele det
opprinnelige hotelloppholdet med kr 8.429,92.

Norwegian Holidays finner ikke grunnlag for erstatning utover dette.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Partene er enige om at det hotellet klageren hadde forhåndsbetalt var fullbooket slik hele
reisefølget på fire personer ble avvist. Klageren hevder at hotellet i utgangspunktet hadde
skaffet to rom på et hotell på en helt annen kant av byen. Dette fant klageren seg ikke i, blant
annet fordi han hadde lagt opp et program som i sin helhet var sentrert rundt Montmartre-
området. Det endte med at de ble skaffet rom på et hotell i umiddelbar nærhet. Nemnda er
enig med klageren i at dette - til tross for stjernerangeringen - ikke var av samme standard
som det hotellet klageren hadde bestilt og betalt for. Nemnda viser til at det er fremlagt
dokumentasjon på at det er mer enn kr 400 pr. natt i prisforskjell mellom rommene på hotell
Le Pic 29 og på hotell Pavillion Montmartre, hvor de ble skaffet rom.

Det anføres fra arrangørens side at hotell Le Pic 29 dagen etter fant plass til klagerens selskap.
Klageren hadde imidlertid da allerede booket seg inn på et hotell i nærheten og valgte å flytte
dit. Dette hotellet hadde en noe høyere rompris enn det opprinnelige. Klageren har i ettertid
fått tilbakebetalt det han opprinnelig betalte for hotellet, kr 8.429,92. Arrangøren mener at
det ikke kan kreves mer, blant annet ut fra plikten til tapsbegrensning. Klager krever dekket
de hotellutgiftene som påløp i Paris, kr 10.423,00. I tillegg krever han at reisen heves og at
han tilbakebetales reisens pris, transfer, parkering på Gardermoen og kilometergodtgjørelse
i tillegg til morarenter av beløpene. Han anfører at formålet med reisen ble vesentlig forfeilet,
jfr. pakkereiseloven § 6-3.

Reklamasjonsnemnda har, som nevnt ovenfor, kommet til at pakkereisen led av en mangel.
Spørsmålet er hvilket prisavslag dette skal føre til. Etter nemndas syn kan formålet med
pakkereisen ikke sies å ha blitt vesentlig forfeilet. Formålet var å bese Montmartreområdet.
Den første kvelden var det bestilt bord på en lokal jazzrestaurant. Nemnda kan ikke se at
klageren ble avskåret fra denne aktiviteten. Bagasjen ble oppbevart av det hotellet hvor de
ikke fikk plass, og klageren har anslått at det var ca. 200 meter mellom dette hotellet og det de
overnattet på den første natten.

Klageren ble imidlertid etter nemndas syn påført ulempe fordi selskapet først formiddagen
etter ankomst kom permanent i orden på nye rom. Det er en dårlig start på et weekend-
opphold å bli avvist av det hotellet man hadde forhåndsbetalt gjennom reisearrangøren.
Resten av oppholdet kan nemnda ikke se ble nevneverdig berørt.

Prisforskjellen mellom rommene var ca. kr 2.000. Dette beløpet bør klageren få refundert. I
tillegg finner nemnda at prisavslaget for de ulempene klageren og hans gjester ble påført på
en så kort tur bør føre til et prisavslag på 25% av reisens pris. Prisavslag og erstatning utgjøre
etter dette samlet kr 6.650.

Vedtak:

Reklamasjonsnemnda for pakkereiser anbefaler at klageren gis et prisavslag/erstatning på kr
6.650.

Vedtaket er enstemmig.