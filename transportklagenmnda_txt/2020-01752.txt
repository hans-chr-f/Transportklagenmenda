Vedtak i Pakkereisenemnda

Sammendrag

Refusjon av tomsengstillegget da en i reisefølget avbestilte.

Dato
17.09.2020

Saksnummer
2020-01752

Tjenesteytere
Vitalreiser AS

Klager har i det vesentlige anført

Klager bestilte en pakkereise for tre personer med innkvartering i en 3-romsbungalow
for 4 personer på Hotel Costa Sal, Puerto del Carmen, Lanzarote i perioden 06.03.2020 -
20.03.2020. Totalpris 31 720 kroner.

Da det ene familiemedlemmet måtte avbestille sin reise 4 dager før avreise grunnet
sykdom, ble klager avkrevd et tilleggsgebyr på 5 440 kroner fordi det nå ble to tomme
senger i 3-romsleilgheten. Klager mener Vitalreiser ikke har rett til å kreve tillegg fra
klager da Vitalreiser allerede hadde fått betalt for hele familiens opphold i leiligheten. 

Den personen som ble syk og avbestilte reisen har fått dekket sitt avbestillingsgebyr hos
sitt forsikringsselskap. 

Totalprisen for reisen på 31 720 kroner inkluderte en 3-romsbungalow, flysete, mat,
busstransfer og 4 060 kroner i enkeltromstillegg for den ene ubenyttede sengen i
leiligheten. Vitalreiser har tatt et avbestillingsgebyr på en tredjedel av reisens totale
kostnad; 10 573 kroner. Vitalreiser avbestilte hele reisen og laget en ny reise for 2
personer i samme type leilighet som bestilt og krevde en ekstra betaling på 5 440
kroner for en reise som allerede var betalt til full pris for 3 personer. Vitalreiser tilbød
deretter klager en 2-romsleilighet uten tillegg i prisen. Klager aksepterte ikke dette og ble
innkvartert i en 3-romsleilighet. Klager måtte betale et tillegg på 5 440 kroner for å bo i 3-
romsleiligheten som han allerede hadde betalt full pris for. 

Krav: 5 440 kroner.

Det vises for øvrig til korrespondanse fra klager.

Tjenesteyterne har i det vesentlige anført

Vitalreiser anfører at klager ikke har forstått at han måtte betale for 2 tomsenger etter
at hans datter, som skulle hatt den ene sengen i en 3-romsleilighet, valgte å avbestille.
Klager fikk tilbud om en 2-romsleilighet for 2 personer, men mente han hadde krav på en
3-romsleilighet som det allerede var betalt for. Vitalreiser ser i ettertid at de har benyttet
feil paragraf som grunnlag for sitt krav om betaling for tomsenger, men mener likevel at
de har opptrådt etter regelverket.

Klager hadde ikke tegnet avbestillingsforsikring hos Vitalreiser.

Vitalreiser kan ikke se at det foreligger grunnlag for å etterkomme klagers krav.

Det vises for øvrig til korrespondanse fra Vitalreiser AS

Nemnda bemerker

Klager bestilte en pakkereise for tre personer med innkvartering i en 3-romsbungalow
for 4 personer på Hotel Costa Sal, Puerto del Carmen, Lanzarote i perioden 06.03.2020 -
20.03.2020. Totalpris 31 720 kroner.

Da det ene familiemedlemmet måtte avbestille sin reise 4 dager før avreise grunnet
sykdom, ble klager avkrevd et tilleggsgebyr på 5 440 kroner fordi det nå ble to tomme
senger i 3-romsleilgheten. Klager mener Vitalreiser ikke har rett til å kreve tillegg fra
klager da Vitalreiser allerede hadde fått betalt for hele familiens opphold i leiligheten.

Totalprisen for reisen på 31 720 kroner inkluderte en 3-romsbungalow, flysete, mat,
busstransfer og 4 060 kroner i enkeltromstillegg for den ene ubenyttede sengen i
leiligheten. Vitalreiser har tatt et avbestillingsgebyr på en tredjedel av reisens totale
kostnad; 10 573 kroner. Vitalreiser avbestilte hele reisen og laget en ny reise for 2
personer i samme type leilighet som bestilt og krevde en ekstra betaling på 5 440
kroner for en reise som allerede var betalt til full pris for 3 personer. Vitalreiser tilbød
deretter klager en 2-romsleilighet uten tillegg i prisen. Klager aksepterte ikke dette og ble
innkvartert i en 3-romsleilighet. Klager måtte betale et tillegg på 5 440 kroner for å bo i 3-
romsleiligheten som han allerede hadde betalt full pris for. 
Klagers krav er refusjon av 5 440 kroner.

Det følger av de alminnelige vilkår for pakkereiser punkt 5.2 siste ledd at "Dersom
kundens bestilling omfatter flere, og den avtalte totalpris bygger på rabatter eller
avslag knyttet opp til deltagerantallet, vil grunnlaget for slike rabatter eller avslag kunne
falle bort dersom noen av reisefølget avbestiller. Ved slik partiell avbestilling, skal
arrangøren refundere den forholdsmessige andelen av den avtalte/betalte prisen til de
som avbestiller, og kreve inn eventuell merpris som følge av bortfall av rabatter knyttet til
gruppens størrelse, fra de gjenværende deltagerne."

Slik nemnda vurderer det har klager fått muligheten til å bo i en 2-romsleilighet uten
ekstra gebyr, alternativt en 3-romsleilighet som opprinnelig bestilt, mot gebyr på 5 440
kroner på bakgrunn av at det kun var to personer som skulle bo i en 3-romsleilighet.
Avtalen var opprinnelig priset med tre reisende. Når den ene må avbestille pga. sykdom
kort tid i forkant av reisen, er det etter punkt 5.2 grunnlag for å revidere prisen alternativt
endre innkvarteringen dersom kunden ikke ønsker å betale ytterligere. 

Pakkereisenemnda anbefaler at klager ikke gis medhold.

Vedtak

Pakkereisenemnda anbefaler at klager ikke gis medhold.