Vedtak i Transportklagenemnda
- Kollektivreiser

Sammendrag

Krav om dekning av utgifter til hotellovernatting i Trondheim som følge av forsinkelse på
toget fra Røros til Trondheim som medførte at klagerne mistet sin videre korrespondanse.

Dato
12.06.2012

Saksnummer
6/12 J

Tjenesteyter
NSB

Krav om dekning av utgifter til hotellovernatting i Trondheim som følge av forsinkelse på toget
fra Røros til Trondheim som medførte at klagerne mistet sin videre korrespondanse.

Klagerne har i det vesentlige anført:

Klagerne skulle reise med tog fra Røros til Trondheim den 26.02.12. Fra Trondheim skulle
de videre med båt til Fosen. De hadde i utgangspunktet to timer fra toget skulle ankomme
Trondheim til siste båt den dagen skulle gå fra Pirterminalen. Toget ble forsinket på
strekningen på grunn av elgpåkjørsler og klagerne hevder at billettøren på toget lovet dem at
de ville rekke båten. Det sto en taxi klar til dem utenfor stasjonen da de ankom Trondheim,
men de rakk likevel ikke båten. Klagerne tok da inn på hotell og krever utgiften til overnatting
dekket.

NSB har i det vesentlige anført:

Forsinkelsen den aktuelle dagen var forårsaket av at toget kolliderte med en elg som
var kommet inn på jernbanelinjen. Toget ble vesentlig forsinket til bestemmelsesstasjon
Trondheim, jf. transportvilkårenes § 7A og § 7J. Klager har derfor fått refundert 50% av
billettprisen.

Utgifter til hotell er ikke påregnelige direkte utgifter som følge av vesentlige forsinkelse. Dette
dekkes derfor ikke av NSB. Et unntak for indirekte utgifter som dekkes er utgifter som kunden
får dersom det oppstår forsinket togankomst til flyplass. Dette fordi det er forventbart og
påregnelig for NSB at man da skal videre med fly.

Utgiftene i den aktuelle saken er imidlertid knyttet til indirekte tap og kan verken kreves
dekket etter NSBs transportvilkår eller passasjerrettighetsforordningen. Reisen til
bestemmelsesstasjon ble gjennomført samme dag og vilkårene for erstatning etter vedlegg I
art. 32 foreligger således ikke. Dyr på jernbanelinjen fritar uansett NSB etter art. 32 nr. 2.

Nemnda bemerker:

Jernbaneforetaket er ansvarlig for forsinkelser, jf. EU forordning 1371/2007 om
jernbanepassasjerers rettigheter og forpliktelser art. 15 og art. 17. Forsinkelsen var i følge
loggen på 1 time og 20 minutter. Klager har fått erstattet 50% av billettprisen i henhold til art.
17 og NSBs transportvilkår § 7J.

Passasjerer kan i forbindelse med forsinkelser ha krav på å få dekket direkte påregnelige
utgifter, jf. forordningens art. 32 i vedlegg I og NSBs transportvilkår § 7B.

Utgift til hotellovernatting på grunn av tapt korrespondanse videre fra bestemmelsesstedet er
omfattet av erstatningsansvaret i henhold til art. 32 nr. 1. Etter nemndas vurdering fremgår
dette også av transportvilkårenes § 7B.

Dersom årsaken til forsinkelsen ligger utenfor jernbaneforetakets kontroll, vil det ikke
foreligge noe erstatningsansvar, jf. forordningens art 32 nr. 2 og transportvilkårenes § 7 F. I
denne saken ble toget forsinket på grunn av en elgpåkjørsel. Dette er en uforutsett hendelse
utenfor NSBs kontroll og forsinkelsen gir følgelig ikke rett til erstatning.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.