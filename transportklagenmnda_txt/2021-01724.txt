Vedtak i Transportklagenemnda - Fly

Sammendrag

Krav om full refusjon av billettpris og kun med
fratrekk av prisen for avbestillingsforsikring.

Dato
26.04.2022

Saksnummer
2021-01724

Tjenesteytere
Mytrip
Ethiopian Airlines

Klager har i det vesentlige anført

Klager hadde kjøpt billett hos Mytrip og skulle reise den 22. juni 2021 fra Oslo via Addis
Ababa til Dire Dawa i Etiopia med retur den 15. juli 2021. Billetten kostet kr. 7392.
I tillegg betalte klager for følgende tilleggsprodukter: kr 1119 for fleksibel billett og
covid-19 forsikring, kr. 110 for supportpakke Premium, kr. 180 for innsjekking, kr. 45 for
bestillingsreferanse pr. sms, kr 54 for flyoppdateringer via sms, samt avbestillbar billett
til kr. 1539. Totalt betalte klager kr. 10439 for reisen.

Klager avbestilte billettene og søkte refusjon av billettprisen fordi han hadde kjøpt
produktet "avbestillbar billett", en slags avbestillingsforsikring. Han ble i telefonsamtale
med Mytrip lovet at det kun var prisen for avbestillingsforsikringen som ville bli
fratrukket ved refusjon av billettprisen på kr. 10439. Etter flere henvendelser til Mytrip
fikk han til slutt en refusjon på kr. 5513,36 i november 2021. Klager har ikke fått svar fra
Mytrip på hvorfor han ikke har fått hele billettprisen refundert.

Klager krever billettprisen minus det han betalte for produktet "avbestillbar billett"
refundert, totalt kr. 8900.

Tjenesteyterne har i det vesentlige anført
Ethiopian Airlines har ikke inngitt tilsvar i saken. 

Mytrip har anført følgende:

Marco Polo Travel AS, Mytrip, er en formidler av de reisetjenestene, inkludert flybilletter,
som tilbys på hjemmesiden mytrip.no. De er kun formidlere og avtalen om levering
av en flyreise trer i kraft mellom kunden og flyselskapet. De er kun ansvarlig for
selve formidlingen av tjenestene og for de eventuelle ekstratjenestene (deres egne
tjenester) som kunden kjøper av dem. Marco Polo Travel AS viser til reisevilkårene som
er publisert på deres nettsider og som klager har bekreftet å ha lest og forstått når han
bestilte billetten. De kan kun formidle refusjoner som de har fått i retur fra det aktuelle
flyselskapet.

Klager booket den 9. juni 2021 en billett med flyselskapet Ethiopian Airlines for en reise
fra Oslo til Dire Dawa den 22. juni 2021 og med returreise den 15. juli 2021.

Klager kjøpte følgende tilleggstjenester ved bestilling av billetten:

Fleksibel billett og Covid-19 forsikring 1119 NOK
Supportpakke Premium                                 110 NOK
Avbestillbar billett  1539 NOK
Innsjekking      180 NOK
Bestillingsreferanse via sms       45 NOK
Flyoppdateringer via sms                                    54 NOK

Avbestillbar billett innebærer i henhold til vilkårenes pkt. 8.3 at man kan avbestille sin
reise og motta en voucher på 90% av billettens pris. I dette tilfellet vil det si 90% av
billettprisen på kr. 7392. 

Den 17. juni 2021 kontaktet klager Mytrips kundetjeneste for å avbestille reisen
mot flyselskapets billettregler, ikke ved å benytte sin avbestillbare billett. Klager ble
informert om flyselskapets avbestillingsgebyr på 150 USD (kr. 1249) og også Mytrips
administrasjonsgebyr på kr. 587. Mytrip presiserer at flyvningene ikke var kansellert
og at dette var en frivillig avbestilling fra klagers side. Mytrip viser til fremlagt kopi
av bestillingshistorikken, såkalt PNR, samt informasjonen sendt per e-post til klager i
forbindelse med avbestillingen av billetten. 

Klager har fått kr. 5513,56 refundert. Den fleksible billetten på kr.1119 er inkludert i
beløpet, samt refunderbare skatter og avgifter. Øvrige tilleggsprodukter er i henhold til
vilkårene ikke refunderbare, jf. pkt. 1.2.

Mytrip avviser en total refusjon på kr. 8900 av billettprisen. 

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Ethiopian Airlines har tross oppfordring unnlatt å svare nemnda.

Nemnda legger til grunn at klager avbestilte reisen sin den 17. juni 2021. Etter dette
tidspunktet forelå det dermed ikke lenger noen bekreftet reservasjon på de aktuelle
flyvningene, slik at EU-forordning 261/2004 ikke kommer til anvendelse, jf. artikkel 3
nummer 2 bokstav a. Klager har derfor ingen krav etter EU-forordningen. 

Ved en avbestilling fra passasjerens side, vil det være flyselskapets og reisebyråets
avbestillingsvilkår som avgjør hva man får i refusjon av det man har betalt for reisen.

Klager hadde, i tillegg til selve flybilletten, kjøpt diverse tilleggsprodukter av Mytrip, blant
annet «Avbestillbar billett», en slags avbestillingsforsikring, og betalt kr. 1539 for dette.
Klager har anført at han da har krav på full refusjon av det innbetalte beløpet for billetten
minus prisen for forsikringen og viser til informasjonen han fikk da han ringte Mytrip i
forbindelse med avbestillingen. 

Klager har ved sin bestilling av reisen bekreftet å ha lest Mytrips vilkår. I vilkårenes punkt
8.3.2 som gjelder «avbestillbar billett» fremgår det at man alltid har rett til å avbestille
flybilletten og motta en kupong uansett årsak. Verdien av kupongen tilsvarer 90 % av
verdien på den avbestilte flybilletten, inkludert skatter og tjenesteleverandørens avgifter,
men unntatt kostnaden for avbestllingsgarantien samt ytterligere tilleggstjenester (f.eks.
ekstra bagasje, setevalg osv.). Det fremgår ikke av vilkårene at man har krav på full
refusjon av billettprisen.

Billettprisen er 7392 kroner, og 90 % av dette er 6652,85 kroner. 

I tillegg fremgår det av MyTrips vilkår at gebyret for håndtering av refusjoner er 598
kroner dersom passasjeren avbestiller billetten. 

Passasjeren har derfor rett på refusjon på 6055 kroner i voucher. 

Passasjeren kan imidlertid velge å heller motta refusjon i kontanter i henhold til
flyselskapets billettvilkår, slik nemnda legger til grunn at han har mottatt i dette tilfellet. 

Dersom klager heller ønsker å bruke avbestillbar billett, må han betale tilbake allerede
mottatt beløp, og reisebyrået må da utstede en voucher på 6055 kroner. 

Nemnda anbefaler at klager gis valget mellom å beholde kontantbeløpet han har
mottatt, eller betale beløpet tilbake og motta en voucher på 6055 kroner.

Vedtak

Transportklagenemnda anbefaler at klager gis valget mellom å beholde kontantbeløpet
han har mottatt, eller betale beløpet tilbake og motta en voucher på 6055 kroner.