Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.01.2016

Saksnummer
0460/15F

Tjenesteyter
KLM

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Nice via Amsterdam den 30. mars 2015. KL1146 fra Oslo
til Amsterdam ble først annonsert forsinket, deretter ble det informert om at alle med
connection flights i Amsterdam ikke fikk være med flyet, etter informasjon fra Amsterdam og
KLM.

Klager ble forsinket og krever standarderstatning.

Det vises for øvrig til klagers brev.

KLM har i det vesentlige anført:

KL1146 ble forsinket 3 timer og 19 minutter grunnet restriksjoner i luftrommet som følge av
dårlig værforhold i Amsterdam. Det vises til fremlagt dokumentasjon.

Hendelsen er ikke kompensasjonsberettiget i henhold til EU-forordning 261/2004, da årsaken
var ekstraordinær og utenfor KLMs kontroll. Over 90 av KLMs avganger ble kansellert som
følge av denne hendelsen.

KLM ble beordret til å booke om passasjerer med transit i Amsterdam via andre flyplasser, da
kapasiteten på Schiphol og hotellene i Amsterdam var sprengt. Beslutningene ble ikke tatt av
KLM men av ATFM(Air Traffic Flow Management).

På grunnlag av ovennevnte kan KLM ikke imøtekomme klagers krav.

Det vises for øvrig til KLMs brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Faktum er uklart. Nemnda har forstått det slik at flygningen fra Norge ble forsinket med 3
timer og 19 minutter, men at klager likevel rakk videreforbindelsen fra Amsterdam. Klager
kom i så fall frem til det endelige bestemmelsesstedet, Nice, uten forsinkelse. Det er da ikke
grunnlag for standarderstatning etter EU-forordningen.

Hvis klager kom frem til Nice mer enn tre timer etter det planlagte ankomsttidspunktet,
finner nemnda det mest sannsynlig at dette var en følge av de vanskelige værforholdene i
Amsterdam. Nemnda finner det videre godtgjort at forsinkelsen ikke kunne vært unngått selv
om alle rimelige tiltak var truffet. Forsinkelsen gir følgelig ikke rett til standarderstatning.

Nemnda har forståelse for at klager opplevde situasjonen på Gardermoen forvirrende. Det
har imidlertid forekommet så store forstyrrelser på Schiphol at flyplassen i kortere perioder
har avvist transitt-passasjerer. Det kan synes som om det kunne være tilfellet også denne
gang.

Transportklagenemnda finner ikke å kunne anbefale at klager gis medhold i sitt krav om
standarderstatning.

Vedtak:

Transportklagenemnda-fly finner ikke å kunne anbefale at klager gis medhold.