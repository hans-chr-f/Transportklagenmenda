Vedtak i Transportklagenemnda - Fly

Sammendrag

Krav om dekning av nye flybilletter, dekning av utgifter til
hotell, mat og transport som følge av kansellering, Covid-19

Dato
16.03.2021

Saksnummer
2020-02170

Tjenesteytere
Norwegian Air Shuttle

Klager har i det vesentlige anført

Klager reiste fra Evenes til Fort Lauderdale den 11. mars 2020. Planlagt returreise var
den 25. mars med DY7032 og DY362. Imidlertid ble klagers returreise kansellert den 14.
mars på grunn av utbruddet av Covid-19. Klager har anført at han i flere dager forsøkte
å ombooke reisen, men det var ikke mulig. Klager måtte derfor kjøpe nye billetter for å
komme seg hjem til Norge. Det var ikke mulig med utreise fra Fort Lauderdale, og klager
endte opp med å reise med DI7044 den 17. mars 2020 fra Miami til Oslo. Billettene
kostet kr 20 822. Klager måtte i tillegg kjøpe nye billetter fra Oslo til Evenes som kostet kr
2 694.

Som følge av at klager måtte reise tilbake til Norge tidligere enn planlagt, ønsker klager
refundert forhåndsbetalt hotellopphold pålydende kr 3 902. Klager krever i tillegg
ekstra kostnader for utgifter til mat pålydende kr 2 700, samt utgifter pålydende kr 2
833 til hotell som de ikke hadde planlagt å booke seg inn til, samt utgifter til transport
pålydende kr 400.

Klager har fått refundert kr 5 219 fra Norwegian, og krever utestående kr 28 132.

Klager har til Norwegians tilsvar anført at han forsøkte å komme i kontakt med
Norwegian, både via e-post og via telefon.

Tjenesteyterne har i det vesentlige anført
Norwegian har vist til at flyvning DY7032 den 25. mars 2020 ble kansellert på grunn av
reiserestriksjoner innført av nasjonale myndigheter som en konsekvens av Covid-19.

Klager krever refusjon av utgifter påløpt for ny flyreise totalt pålydende kr 23 516, samt
hoterollovernatting kr 2 833. Klager krever videre refusjon av forhåndsbetalt opphold
pålydende kr 3 902, diett kr 2 700 og taxi kr 400.

Norwegian viser til at de allerede har refundert passasjerens kansellerte billetter.

Den 14. mars 2020 ble klager informert om kanselleringen av flyvningen grunnet
situasjonen med Covid-19. Klager ble informert om sine rettigheter til full refusjon eller
ombooking etter eget ønske.

Passasjeren tok ikke kontakt med selskapet vedrørende ombooking, men sendte selv
inn refusjonsforespørsel den 15. mars 2020. Forespørselen har blitt imøtekommet og
billettene har blitt refundert. Passasjeren bestilte den 15. mars nye billetter etter eget
ønske, med avgang fra Miami flyplass via London.

Norwegian viser til at når passasjeren blir informert om kansellering av flyreisen og blir
korrekt informert om tilgjengelige valg, skal valget som tilbys passasjeren i henhold til
artikkel 8 (1) gjøres en gang. I slike tilfeller, så snart passasjeren har valgt ett av de tre
alternativene i henhold til artikkel 8 (1) a, b eller c, har flyselskapet ingen forpliktelse
knyttet til de to andre alternativene. Da klager ikke kontaktet selskapet vedrørende
ombooking, men selv ombooket sine billetter og fått sin ubrukte billett refundert,
anføres det at klager har gjort sitt valg og benyttet seg av sine rettigheter etter artikkel 8
(1) a.

Norwegian viser videre til tolkningsretningslinjene vedrørende forordning 261/2004,
særlig artikkel 4 (b) som gjelder Right to reimbursement, re-routing or rebooking in event
of denied boarding or cancellation. I tolkningsretningslinjene står det at «However, where
an air carrier can demonstrate that when the passenger has accepted to give his or
her personal contact details, it has contacted a passenger and sought to provide the
assistanse required by Article 8, but the passenger has nonetheless made his or her own
assistance or re-routing arrangements, then the air carrier may conclude that it is not
responsible for any additional costs the passenger has incurred and may decide not to
reimburse them».

Norwegian viser til vedlagt bookinglogg for passasjerens reservasjoner, hvor det ikke er
oppført noen kontakt mellom selskap og passasjer. Enhver kontakt ville ha blitt loggført
her. Det anføres dermed at passasjeren på eget ansvar har bestilt nye billetter og selv
valgt refusjon av ubrukte billetter.

Videre sier tolkningsretningslinjene for EU-forordning 261/04 artikkel 4.3.1 «Concept
of right to care» følgende: In fact, the right to care subsists only as long as passengers
have to wait for re-routing, under comparable conditions, to their final destination at
the earlies opportunity (Article 8 (1)(b)) or a return flight (Article 8 (1) (a) second indent).
Da de påløpte kostnader for transport og måltider er påløpt etter passasjerens valg av
assistanse i henhold til ECJ 261/04 art 8.1 er gjort, og passasjeren har valgt 8.1 (a), er
selskapet ikke lenger ansvarlig for påløpte kostnader. På denne bakgrunn anføres det
at passasjerens påløpte kostnader til hotell i Miami, samt diett, ikke kan ansees å være
«forpleining» i forordningens forstand, men må sees som ekstra kostnader.

Klager har ikke fremmet krav om standarderstatning etter forordning 261/2004.
Norwegian gjør likevel oppmerksom på at kanselleringen skyldtes Covid-19, og at dette
er en «ekstraordinær omstendighet» etter forordningens artikkel 5 punkt 3. Kansellering
gir følgelig ikke grunnlag for standardkompensasjon.

I henhold til Montreal konvensjonens artikkel 19 og Luftfartsloven § 10-20 er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som
med rimelighet kan kreves for å unngå tapet, eller at dette ikke har vært mulig for dem.
Norwegian kan dermed ikke sees ansvarlig for klagers påløpte kostnader, eller tap av
forhåndsbetalte opphold.

På bakgrunn av dette og ovennevnte redegjørelse av kanselleringen, kan ikke Norwegian
imøtekomme klagers krav.

Nemnda bemerker

Klagers flyving DY7032 fra Fort Lauderdale til Evenes via Oslo den 25. mars 2020 ble
kansellert. Klager har fremmet en rekke krav som følge av dette.

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 og 7.

I denne saken er det ikke fremmet krav om standarderstatning. Nemnda legger uansett
til grunn at kanselleringen skyldtes covid-19, som nemnda anser som en ekstraordinær
omstendighet utenfor flyselskapenes kontroll. Nemnda kan derfor ikke se at det er
grunnlag for standarderstatning i dette tilfellet.

Det følger av EU-forordning 261/2004 artikkel 8 nummer 1 jf. artikkel 5 at ved
kansellering skal passasjeren ha valget mellom refusjon, omruting eller ombooking.
Etter artikkel 4 bokstav b i fortolkningsveilederen til EU-forordning 261/2004, er det
et generelt prinsipp at når passasjeren er informert om kanselleringen og informert
om de tilgjengelige mulighetene, skal valget tilbys passasjeren en gang. I tilfeller hvor
passasjeren har valgt ett av de tre valgene, har ikke flyselskapet lenger noen forpliktelser
i tilknytning til de to øvrige valgmulighetene. Det følger videre av samme sted at i tilfeller
hvor flyselskapet kan vise at de har kontaktet passasjeren og søkt å tilby assistanse i
henhold til artikkel 8, men hvor passasjeren allerede selv har lagt omrutingsplaner, kan
flyselskapet konkludere med at de ikke er ansvarlig for ekstrakostnader som påløper
passasjeren og at de da kan velge å ikke refundere dem.

Nemnda viser til at Norwegian i tilstrekkelig grad har informert om kanselleringen og
rettighetene klager har som følge av kanselleringen. Nemnda kan ikke se at klagers
anførsel om at han forsøkt å ombooke reisen i flere dager stemmer, da klager allerede
dagen etter at han mottok informasjon om kanselleringen valgte å sende inn en
refusjonsforespørsel til Norwegian, samt bestille nye billetter. Klager har heller ikke
lagt ved noen dokumentasjon på at han forsøkte å kontakte Norwegian for omruting,
som f.eks. telefonlogg. Nemnda er derfor av den oppfatning klager selv må bære
ekstrakostnadene som påløp i forbindelse med den nye reiseruten.

Nemnda kan heller ikke se at det er grunnlag for at Norwegian skal dekke utgiftene til
klagers forhåndsbetalte hotellopphold.

Vedtak

Transportklagenemnda–fly anbefaler at klager ikke gis medhold.