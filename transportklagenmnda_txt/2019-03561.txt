Vedtak i Transportklagenemnda - Fly

Sammendrag

Krav om standardkompensasjon og erstatning for tort og svie grunnet forsinkelse.

Dato
21.04.2020

Saksnummer
2019-03561

Tjenesteytere
Finnair

Klager har i det vesentlige anført

Klager med reisefølge (tilsammen to personer) skulle reise fra Oslo til Delhi via Helsinki
med Finnair den 14. august 2019. Flyvningen fra Oslo til Helsinki var AY916 med planlagt
avgangstid fra Oslo kl. 17.15, ankomst Helsinki kl. 19.35   Videreforbindelse fra Helsinki
til Dehli var med AY121, med planlagt avgangstid kl. 20.15 og ankomst i Dehli kl. 05.25 .
Flyet fra Oslo til Helsinki (AY916) ble forsinket med 25 minutter, slik at klager ble nektet
ombordstigning på flyplassen i Helsinki. Dette til tross for at det fortsatt var 12 minutter
til avgangstid på AY121. 

Transfer service i Helsinki gav reisefølget boardingkort til Delhi med Swiss via Zurich med
overnatting i Helsinki. Passkontrollen tillot imidlertid kun at de forlot flyplassen for å
gå til hotellet dersom de fikk billetter med direkteflyvning til Delhi.  Klager måtte igjen
ta kontakt med transfer service og ble da booket om via Hong Kong. Etter fire timers
venting på flyplassen i Helsinki måtte de gå ombord på en 9 timer og 30 minutters lang
flyvning. På flyplassen i Hong Kong hadde de 5 timer og 30 minutters ventetid til neste
flyvning til Delhi.

En reise som skulle tatt underkant av 7 timer tok 18 timer mer. Hendelsen var svært
belastende grunnet både alder, lange distanser, manglende mat, medisiner med mer.
Klager måtte til slutt trille reisefølget sitt i en rullestol grunnet seriøs kneskade hos
reisefølget. Det viste seg at kneskaden skyldtes all løpingen på flyplassen i Helsinki, og at
dette vil medføre store økonomiske utgifter for klager i ettertid.

Klager anfører at Finnair sitt avslag er feilaktig. Det er fremsatt krav om 1200 euro for
nektet ombordstigning og 500 euro for psykisk skade (tort og svie).

Tjenesteyterne har i det vesentlige anført

Passasjerene hadde billetter fra Oslo til Delhi via Helsinki den 14. august 2019. Dessverre
var AY916 fra Oslo til Helsinki forsinket med 23 minutter, noe som medførte at
passasjerene mistet sin videreforbindelse til Delhi.

Passasjerene ble ikke nektet ombordstigning i EU-forordning 261/2004 sin forstand,
ettersom de ikke befant seg ved gaten i henhold til tiden oppgitt i boardingkortet (30-40
minutter før flyvningens avgangstid). Flyvningen var heller ikke overbooket i henhold til
Finnairs systemer.

Rotårsaken til forsinkelsen på AY916 oppstod på morgenen den 14. august 2019. Hele
bakkeoperasjonen på flyplassen i Helsinki ble avbrutt grunnet lynaktivitet innen fem
kilometer radius fra flyplassen. Avbruddet startet kl. 08.05 på morgenen, og reduserte
kapasiteten på flyplassen til 0.  Grunnet bygeskyer i området ble operasjonen oppdatert
kl. 08.40LT til 12 operasjoner pr. time. Normal operasjon ble gjenopptatt kl. 09.32LT, med
omtrent 38 operasjoner i timen. 

Morgenen er en av de travleste tidene på døgnet ved Helsinki-Vantaa. Flyplassen er også
Finnairs hjemmebase. Hendelsen hadde betydelig påvirkning på hele flåten som driver
kortdistanse-flyvninger. Totalt 19 fly ble forsinket grunnet tordenværet med forsinkelser
på totalt 13 timer og 23 minutter. Det var verken praktisk eller økonomisk mulig for
Finnair å ha reservefly til å dekke alle disse flyvvningene. Rotasjonsforsinkelser var
uunngåelig. 

Maskinen OH-LXK som var avsatt for flyvingen fra OSL opererte til og fra Manchester
den aktuelle morgenen. Planlagt avgang var kl. 08.20. Forsinkelsen grunnet tordenværet
var 40 minutter og 11 minutter var forårsaket av Air Traffic Control-restriksjoner. Til
sammen ble det 51 minutters forsinkelse. Maskinens turnaround i Manchester ble gjort
på ekstremt betimelig tid for å minimere påvirkningene av været. Flyet var dermed på
"push back" kl. 10.58, kun 33 minutter etter oppsatt rutetid. Forsinkelsen ble videre
redusert da maskinen dro til Oslo, ettersom turnarounden ble gjort ekstremt effektivt.
Flyvningen dro 35 minutter etter oppsatt rutetid. Da flyvningen ankom Helsinki var
forsinkelsen kun 23 minutter. 

Forsinkelsen medførte mistet videreforbindelse. Minimum connection time i Helsinki-
Vantaa er 40 minutter. Passasjerene ble tilbudt forpleining og omruting i henhold til EU-
forordning 261/2004.

Når det gjelder passasjerenes krav i relasjon til deres personlige skade, er det ikke påvist
årsakssammenheng eller skade. 

Finnair har forståelse for ulempene, men hendelsen var grunnet ekstraordinære
omstendigheter i henhold til EU-forordning 261/2004. Finnair gjorde alt de kunne for å
operere flyvningene i henhold til oppsatt rutetid. Sett hen til prisen på flymaskiner er
det ikke praktisk eller økonomisk mulig å ha flere reservefly for å dekke slike situasjoner.
Finnair kan ikke påvirke været, og må respektere Air Traffic Control-restriksjoner.

Nemnda bemerker

Denne saken dreier seg etter nemndas syn om en mistet videreforbindelse grunnet
forsinkelse på den første flyvningen.
Nemnda oppfatter ikke hendelsen som nektet ombordstigning i henhold til EU-
forordning 261/2004.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til kompensasjon. Dette gjelder imidlertid ikke dersom flyselskapet kan godtgjøre at
forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. 

Nemnda er av den oppfatning at Finnairs forklaring på hva som skjedde denne
dagen for så vidt virker logisk. Nemnda mener likevel at flyselskapet ikke i tilstrekkelig
grad har bevist og dokumentert hendelsen. I Finnairs tilsvar er det kun limt inn en
beskjed vedrørende flyvningen fra Helsinki til Manchester tidligere på dagen. Nemndas
syn er dermed at flyselskapet ikke i tilstrekkelig grad har knyttet forholdene opp
mot klagers flyvning med relevant dokumentasjon. Dette kunne f. eks. vært logg
som viser flyets rotasjoner i løpet av dagen, samt formell METAR-rapport som viser
utviklingen i været morgenen den 14. august.  Nemnda anbefaler etter dette at Finnair
utbetaler standarderstatning til klager på 600 euro per person, totalt 1200 euro.
Standarderstatningen er ment å dekke både økonomisk og ikke-økonomisk tap.

Klager krever i tillegg erstatning for tort og svie relatert til hendelsen. Hverken
forordningen, luftfartsloven § 10-20 eller Montrealkonvensjonen har regler om dekning
av denne typen tap. I norsk erstatningsrett er regelen at ikke-økonomisk tap ikke har
erstatningsrettslig vern med mindre det finnes en særskilt hjemmel for dette.
En slik hjemmel foreligger etter nemndas flertalls syn - leder og bransjerepresentantene
- ikke i dette tilfellet.  Flertallet kan følgelig ikke anbefale at klager får erstatning for ikke-
økonomisk tap.

Mindretallet - forbrukerrepresentanten - er av den oppfatning at  luftfartsloven § 10-20 /
Montrealkonvensjonen art 19 åpner for å kunne tilkjenne ulempeerstatning. Ulempene
som klagerne ønsker kompensasjon for i dette tilfellet vil imidlertid være dekket av
standarderstatningen, og det er derfor ikke grunnlag for å gi klager ikke-økonomisk
kompensasjon i dette tilfellet

Klager hevder at hans kone skadet kneet (meniskskade) fordi de måtte løpe rundt på
flyplassen i Helsinki. Han krever 500 euro til dekning av  nødvendige medisiner og tester
de neste seks månedene grunnet kneskaden. 
Nemnda finner å måtte avvise kravet da det reiser bevisspørsmål som vanskelig kan
klarlegges under behandlingen, jf. transportklagenemndforskriften § 6-2 d). Nemnda
viser også til at standarderstatningen er ment å dekke økonomisk tap.

Klager har anført at det var mangel på mat i ventetiden. Det har imidlertid ikke blitt lagt
frem noen kvitteringer på utgifter klager har hatt til dette. Mat i ventetiden er noe klager
har krav på i henhold til EU-forordning 261/2004 artikkel 9. Nemnda anbefaler at Finnair
dekker klagers eventuelle rimelige kostnader til mat i ventetiden. Nemnda anbefaler her
at klager presiserer eventuelt beløp til Finnair og supplerer med kvitteringer.

Saken er behandlet av èn forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda-fly anbefaler at Finnair utbetaler 600 euro per person, til
sammen 1200 euro.