Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
08.05.2017

Saksnummer
2017-00350

Tjenesteytere
NSB AS

Klager har i det vesentlige anført

Klager med samboer reiste 27. januar 2017 med T-banen fra Lillevann til Oslo Lufthavn
Gardermoen. Klager hadde kjøpt 2 billetter til sone 1 og ønsket å kjøpe tilleggsbillett
i app. Imidlertid hadde klager litt problemer med å kjøpe billetter i app-en og bad om
hjelp av en kontrollør. Kontrolløren forklarte klager først hvordan hun skulle navigere for
å kjøpe billetten, for så å ilegge klager gebyr fordi det nå var for sent å kjøpe billetter. 

Klager forstod ikke helt det som skjedde og stilte et par spørsmål til kontrolløren.
Kontrolløren på sin side overhørte klager, noe klagers samboer bemerket. Det resulterte
i at situasjonen tilspisset seg og kontrolløren ila både klager og hennes samboer gebyr.

Klager ønsket at begge gebyrene skulle belastes henne, og legger til at hun ikke har
problemer med å betale for en bot fra Ruter eller NSB, men at den forvirrende og
ubehagelige situasjonen gjør at klager tar saken videre. 

Klager krever at gebyret trekkes på bakgrunn av skjønn i den uprofesjonelle situasjonen
som oppstod, subsidiert at gebyret ilegges kun klager.

Tjenesteyterne har i det vesentlige anført
Klager ble påtruffet under billettkontroll i en ubetjent vogn på tog 510 den 24. januar
2017 på tog 510.  Toget avgikk fra Oslo S (Sone 1) kl. 09.54. Neste stopp var Lillestrøm
sone 2Ø. Toget avgikk fra Lillestrøm kl. 10:05 hvor neste stopp var Oslo Lufthavn (sone
4N). 

Klager kunne ved billettkontroll etter Lillestrøm presentere to billetter som var gyldig for
sone 1 (Oslo). Klager hadde følgelig ikke gyldig billett verken fra Oslo til Lillestrøm eller
videre fra Lillestrøm til Oslo Lufthavn, hvor de ble påtruffet i kontroll, og da korrekt ilagt
gebyr. 

Kontrolløren bestrider å ha informert om at kun klager skulle bli ilagt gebyr og
ikke samboer og viser til NSBs praksis og regler, samt kontrollørens beskrivelse av
situasjonen. Gebyr blir ilagt på individ, og angitte relasjoner har ikke betydning. 

NSB anfører at klager skulle reise fra Oslo til Oslo Lufthavn for å reise videre med fly. NSB
på antar at det må ha vært noe planlegging forut for reisen, og at dersom klager hadde
til hensikt å kjøpe billett helt frem til Oslo Lufthavn, i utgangspunktet hadde kjøpt billetter
dit.  

NSB viser til sine transportvedtekter og at reisende som tar plass i ubetjent vogn er selv
ansvarlig for å ha gyldig billett. Videre anfører NSB at de ikke kan ta hensyn til at det var
klager som hadde ansvar for å kjøpe billetter og at kun henne skulle ilegges gebyr. 

Med bakgrunn i dette og sine transportvedtekter opprettholder NSB sitt krav om betaling
av begge gebyrer.

Nemnda bemerker

Klager kunne ved billettkontroll den 24. januar 2017 i en ubetjent vogn på tog 510 fra
Oslo S til Gardermoen ikke vise gyldig billett ut over sone 1. Kontrollen fant sted etter
Lillestrøm i sone 2Ø og neste stopp var Oslo Lufthavn i sone 4N. 

Det fremgår av NSBs transportvilkår § 4 C at passasjerer som ved kontroll ikke kan
fremvise gyldig billett, vil bli ilagt gebyr. Bestemmelsen er objektiv og gebyr kan således
ilegges selv om passasjeren ikke har opptrådt klanderverdig. 

Klager har opplyst at hun hadde problemer med å få betalt tilleggsbillett på sin mobilapp
og derfor ba kontrolløren om hjelp. 

Nemnda bemerker at det er nærliggende å anta at klager hadde planlagt videre reise
til Oslo Lufthavn allerede ved reisens start. Det er da mulig å kjøpe billett for hele
strekningen under ett. Klager måtte i alle fall ved avreisen fra Oslo S være klar over
behovet for tilleggsbillett. Hun unnlot å gå på en betjent vogn, men gikk på en ubetjent
vogn på toget uten å ha gyldig tilleggsbillett.  

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.