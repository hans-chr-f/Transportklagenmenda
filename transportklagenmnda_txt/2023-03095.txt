Vedtak i Pakkereisenemnda

Sammendrag

Krav om prisavslag for forsinkelse i tillegg til
standarderstatning etter EU-forordning 261/2004.

Dato
12.04.2024

Saksnummer
2023-03864

Tjenesteytere
TUI Norge AS

Klager har i det vesentlige anført

Klagen gjelder en pakkereise for fire personer med innkvartering i to dobbeltrom med
balkong og All Inclusive på Blue Star Selene Beach, Avsallar, Antalya, Tyrkia i perioden
02.10.2023 - 09.10.2023. Totalpris 41 560 kroner. 

Ved avreisen fra Gardermoen den 02.10.2023 med Freebird Airlines FH850 ble flyet 7,5
timer forsinket. 

Klager fikk beskjed om at flyet var forsinket på tavlene ved gaten. Ut over dette fikk de
ingen informasjon før det hadde gått 3,5 timer. Klager mener det var for dårlig av TUI
at de ikke ga noen form for informasjon, verken på flyplassen eller på appen før det har
gått over 3 timer.

Klager krever refusjon i henhold til pakkereiseloven §25, §31 og §32; ‘’Den reisende har
krav på et passende prisavslag for perioder pakkereisen har mangler.’’
Totalpris for turen: 41 560 kroner.
Total tid på tur/ferie: 165 timer.
Forsinkelse fra Gardermoen: 7,5 timer.
Krav om refusjon: 1 889 kroner (41 560 kroner / 165 timer x 7,5 timer).

Klagers krav: Opprinnelig krav var på 1 889 kroner basert på en forsinkelse på 7,5 timer.
Ved første avslag informerte klager om at dette kravet ville økes til å gjelde for et helt
døgn, altså 6 000 kroner.

Klager skriver at de har fått dekket 400 euro per person fra Freebird Airlines. 

Det vises for øvrig til korrespondanse fra klager.

Tjenesteyterne har i det vesentlige anført
Klager ankom Antalya Int. flyplass den 3. oktober 2023 kl. 04:55. Freebird Airlines FH850
ble forsinket 7,5 timer. 

Klager har mottatt standarderstatning fra flyselskapet i henhold til EU-forordning
261/2004 på 400 euro per person. 

TUI viser til delen av reisevilkårene. 8, 8.4 b) hvor det fremgår at en forsinkelse på mindre
enn 8 timer normalt ikke anses som en mangel ved pakkereisen. TUI har anført at
dersom forsinkelsen hadde vært 8 timer eller mer, var klager uansett ikke berettiget et
prisavslag fra TUI i form av en dagsandel av reisens pris, da denne rabatten måtte ha blitt
trukket fra allerede utbetalt standarderstatning. 

TUI kan verken etterkomme klagers krav om refusjon av 1 889 kroner eller 6 000 kroner.

Det vises for øvrig til korrespondanse fra TUI Norge AS.

Nemnda bemerker

Klagen gjelder en pakkereise for fire personer med innkvartering i to dobbeltrom med
balkong og All Inclusive på Blue Star Selene Beach, Avsallar, Antalya, Tyrkia i perioden
02.10.2023 - 09.10.2023. Totalpris 41 560 kroner. 

Klagers krav: Opprinnelig krav var på 1 889 kroner basert på en forsinkelse på 7,5 timer.
Ved første avslag informerte klager om at dette kravet ville økes til å gjelde for et helt
døgn, altså 6 000 kroner.

Klager har mottatt standarderstatning fra flyselskapet i henhold til EU-forordning
261/2004 på 400 euro per person. Forsinkelsen utgjør ikke en mangel etter
pakkereiseloven. Uansett bemerkes at et eventuelt prisavslag etter pakkereiseloven § 34
annet ledd skal gå til fradrag etter utbetaling etter transportlovgivningen. I dette tilfellet
er det utbetalt 1 600 euro som anslagsvis tilsvarer over 16 000 kroner. Utover dette er
det ikke grunnlag for ytterligere utbetaling. Pakkereisenemnda anbefaler at klager ikke
gis medhold.

Vedtak

Klager gis ikke medhold.