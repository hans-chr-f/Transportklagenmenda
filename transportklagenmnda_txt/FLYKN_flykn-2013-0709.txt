Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
27.05.2014

Saksnummer
709/13F

Tjenesteyter
Vueling

Klager har i det vesentlige anført:

Klager skulle reise fra Barcelona til Oslo den 10. oktober 2013 kl. 11:55 med VY8538. Grunnet
flyvelederstreik i Frankrike ble avgangen kansellert.

Vueling kunne tilby plass dagen etter. Passasjerene fikk beskjed om at de alternativt kunne
arrangere ombooking på egen hånd, og få refusjon av opprinnelige billetter.

Klager krever standarderstatning i henhold til EU-forordning 261/2004, samt refusjon
av ubenyttede billetter med Vueling. Videre krever klager refundert mellomlegg mellom
opprinnelige billetter og nye billetter med SAS.

Vueling har ikke avgitt uttalelse til nemnda. Til klager har selskapet i det vesentlige
anført:

VY8538 ble kansellert som følge av flyvelederstreik i Frankrike. Hendelsen er ikke
kompensasjonsberettiget i henhold til EU-forordning 261/2004, da årsaken til kanselleringen
ble forårsaket av ekstraordinære omstendigheter utenfor Vuelings kontroll.

Vueling kan ikke imøtekomme klagers krav.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Vueling ved nemndas e-post av 17. oktober 2013 med frist til 28. november
2013 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Vueling har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Vueling har opplyst til klager at kanselleringen skyldtes flygelederstreiken i Frankrike. Dette
vil etter omstendighetene kunne være en ekstraordinær omstendighet. I den informasjon
klager fikk på flyplassen fremkommer det at «some of our flights will be modified». Vueling
har ikke gitt noen nærmere forklaring på hvorfor klagers flygning måtte kanselleres.
Det er heller ikke fremlagt noe dokumentasjon i denne forbindelse. Nemnda er av den
oppfatning at Vueling ikke har godtgjort at det forelå en ekstraordinær omstendighet
og at de har truffet alle rimelige tiltak for å unngå kanselleringen. Kanselleringen gir
således rett til en standarderstatning på 400 euro. Nemnda anbefaler at Vueling betaler
standardkompensasjon.

Ved kansellering har passasjerene valget mellom omruting snarest mulig, på tilsvarende
transportvilkår, og refusjon av billettprisen. Klager valgte det siste.

Vueling har etter det som er opplyst ikke refundert de ubenyttede billettene. Det anbefales
gjort.

Klager kjøpte billetter med annet selskap. Merkostnaden ved dette må klagerne selv bære, slik
opplyst i Vuelings informasjonsskriv.

Vedtak:

Transportklagenemnda - fly anbefaler at Vueling utbetaler en standarderstatning på 400 euro
per person samt refunderer de ubenyttede billettene.

Vedtaket var enstemmig.

Nemnda hadde slik sammensetning ved behandling av saken: