Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
05.11.2019

Saksnummer
2018-04766

Tjenesteytere
KLM

Klager har i det vesentlige anført

Klager skulle reise fra Oslo til Bilbao via Amsterdam den 12. september 2018 kl 06.30
med ankomst kl 11.25. KLMs flight KL1140 fra Oslo til Amsterdam ble forsinket slik at
klager mistet sin videreforbindelse. Han ble booket om via Paris og ankom endelig
bestemmelsessted kl 17.25, seks timer forsinket.

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
KL1140 ble forsinket 1 time og 14 minutter grunnet restriksjoner i luftrommet ved
Amsterdam lufthavn. Klager ble booket om til neste ledige avgang via Paris samme dag.

Air Traffic Control (ATC) jobber for å unngå kollisjoner og sørger for flyt i flytrafikken.
Flyselskapene har ikke noe annet valg enn å forholde seg til restriksjoner gitt av ATC. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor KLMs kontroll.   

KLM kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet KLM har fremlagt dokumentasjon med beskrivelse av hendelsen som
opplyser at forsinkelsen skyldtes restriksjoner fra flygeledelsen på Schiphol som følge av
vær, sterk vind og lavt skydekke, samt begrenset kapasitet på rullebanene som følge av
vedlikehold. KLM agerte på instruks fra tårnet.  

Slik nemnda ser det har flyselskapet godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak
var truffet; Forsinkelsen skyldtes at KLM fulgte pålegg fra  ATC - Air Traffic Control.
Dette pålegget hadde ikke flyselskapet kontroll over. Klager har etter dette ikke rett til
erstatning.

Vedtak

Transportklagenemnda-fly anbefaler ikke at klager gis medhold.