Vedtak i Transportklagenemnda - Fly

Sammendrag

Krav om refusjon av flybilletter grunnet kansellering.

Dato
28.01.2022

Saksnummer
2021-01362

Tjenesteytere
Flightfinder.no
SAS
Austrian Airlines

Klager har i det vesentlige anført

Klager (tre personer) skulle reise fra Haugesund til Pristina via Oslo og Wien den 28. juni
- 5. august 2020 med SAS og Austrian Airlines. Billetten var bestilt hos Flightfinder og
utstedt på Austrian Airlines dokument. 

Den 1. juni ble klager informert om at flyvningene var kansellert. 

Klager krever standarderstatning i henhold til EU-forordning 261/2004, samt full refusjon
av flybillettene, kroner 11 865.

Tjenesteyterne har i det vesentlige anført
Flightfinder har ikke avgitt uttalelse til nemnda. 

Austrian Airlines har i det vesentlige anført: 

Billettene ble refundert Flightfinder i april 2021, det vises til fremlagt dokumentasjon. 

SAS har i det vesentlige anført:

Billettene er utstedt på Austrian Airlines dokument, og ifølge flyselskapet er billettene
allerede refundert til reisebyrået.

Nemnda bemerker

Kansellering gir grunnlag for standarderstatning etter EU-forordning 261/2004 artikkel
5 og 7 med mindre flyselskapet kan bevise at passasjeren har fått informasjon om
endringen minst 2 uker før planlagt avgangstid. Basert på sakens opplysninger legger
nemnda til grunn at klager fikk beskjed om at flyvningene mellom Haugesund og
Pristina ble kansellert mer enn 14 dager i forveien. Klager har derfor ikke rett på
standarderstatning i henhold til EU-forordning 261/2004 artikkel 5 nummer 1 bokstav c)
punkt i). 

Klager krever refusjon av billettene, noe han har krav på ved kansellering i henhold til EU-
forordning artikkel 8 nummer 1 dersom han velger dette fremfor omruting. 

Det følger av EU-forordning 261/2004 artikkel 5 nr. 1 at det ved kansellering er det
"transporterende luftfartsselskapet" som skal tilby assistanse etter artikkel 8, altså
omruting eller refusjon. Dette gjelder også om billetten er kjøpt av et online reisebyrå.
Flyselskapet er etter forordningen ansvarlig overfor passasjeren direkte. Nemnda mener
derfor at Austrian Airlines må refundere klagers billetter direkte til klager. Nemnda
oppfordrer Austrian Airlines til å kreve regress fra Flightfinder.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Austrian Airlines refunderer klagers billetter direkte
til klager.