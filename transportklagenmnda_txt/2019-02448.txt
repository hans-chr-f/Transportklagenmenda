Vedtak i Transportklagenemnda - Fly

Sammendrag

Krav om standardkompensasjon ved forsinkelse. Tjenesteyter har ikke inngitt tilsvar.

Dato
25.09.2019

Saksnummer
2019-02448

Tjenesteytere
Aeroflot

Klager har i det vesentlige anført

Klager skulle reise med Aeroflot SU2175 fra Oslo lufthavn (OSL) til Moskva (SVU) 27.
desember 2018 kl. 13.05, og videre med SU524 til Dubai (DXB). Klager har vist til at hun
ankom sin endelige destinasjon mer enn ti timer forsinket, og har på denne bakgrunn
fremsatt krav om standardkompensasjon i henhold til EU-forordning 261/2004 på 600
euro.

Tjenesteyterne har i det vesentlige anført
Aeroflot har tross oppfordring ikke inngitt tilsvar til nemnda. Selskapet har heller ikke
besvart klagers reklamasjon.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger da til grunn at klager ankom Dubai over ti timer forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Aeroflot har ikke gitt noen redegjørelse eller fremlagt noe dokumentasjon for at
forsinkelsen skyldtes ekstraordinære omstendigheter som ikke kunne vært unngått.
Forsinkelsen gir etter dette rett til standarderstatning på 600 euro.

Vedtak

Transportklagenemnda - fly anbefaler at Aeroflot utbetaler til klager
standardkompensasjon på 600 euro.