Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
27.02.2018

Saksnummer
2017-01023

Tjenesteytere
Norwegian

Klager har i det vesentlige anført

Klager reiste med Norwegians flyvning DY371 fra Tromsø (TOS) til Oslo lufthavn (OSL)
9. januar 2017 kl. 06.30. Han hadde videreforbindelse til Manchester (MAN) samme
dag med DY1348 kl. 10.40. Flyvningen fra Tromsø ble forsinket, og klager mistet sin
videreforbindelse. Han har på denne bakgrunn fremsatt krav om standardkompensasjon
for seg og sitt reisefølge på 400 euro pr. person, totalt 800 euro for to passasjerer.

Tjenesteyterne har i det vesentlige anført
Norwegians flyvning DY371 fra Tromsø til Oslo lufthavn 9. januar 2017 ble forsinket
med tre timer og 25 minutter som følge av vanskelige værforhold i Tromsø denne
dagen. Rullebanen ved Tromsø lufthavn ble stengt i morgentimene for å fjerne is og
snø. Forutgående flyvning med samme flymaskin ble også omdirigert på grunn av
værforholdene. 

Selskapet anfører at dårlig vær utgjør en slik ekstraordinær omstendighet som fritar
flyselskapene for sitt erstatningsansvar etter EU-forordning 261/2004, og at forsinkelsen
ikke kunne vært unngått selv om alle rimelige tiltak ble truffet. Norwegian avviser på
dette grunnlag klagers krav.

Nemnda bemerker

DY371 fra Tromsø til Oslo lufthavn 9. januar 2017 ble forsinket med tre timer og 25
minutter.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

I dette tilfellet skyldtes forsinkelsen vanskelige værforhold i Tromsø og "low breaking
action". Rullebanen ble stengt i rundt en time for å fjerne is og snø, og flyet måtte lande i
Bodø for å fylle drivstoff. Nemnda mener at værforholdene i dette tilfellet må anses som
ekstraordinære forhold i forordningens forstand. Nemnda mener videre at forsinkelsen
som følge av værforholdene ikke kunne vært unngått eller overvunnet til tross for at alle
rimelige tiltak var truffet. Klager har etter dette ikke krav på standarderstatning.

Vedtak

Transportklagenemnda - fly anbefaler ikke at klager gis medhold.