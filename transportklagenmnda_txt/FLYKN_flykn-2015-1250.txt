Vedtak i Transportklagenemnda - Fly

Sammendrag

Krav om 100 % refusjon av flybilletter på grunn av endringer.

Dato
31.10.2016

Saksnummer
1250/15F

Tjenesteyter
Flightfinderno

Klager har i det vesentlige anført:

Klager skulle reist fra Stavanger (LH0879 7:00am) til Orlando via Frankfurt (LH0464 1:45pm)
den 12. desember 2015. Flyvningen fra Stavanger til Frankfurt ble kansellert.

Ny rute ble Stavanger (LH6153 kl. 09:50) til Orlando (ankomst kl. 18:05 den 13. desember) via
Copenhagen (LH827 kl. 12:25) og Frankfurt (LH464 kl.13:40 den 13. desember) 13. desember
2015.

Den nye ruten ønsket ikke klager å benytte, klager kansellerte billettene selv hos Lufthansa og
ønsker kun at Flightfinder refunderte pengene. Klager sendte e-post til Flightfinder om ønske
å kansellere. Flightfinder tar gebyr for å refundere og dette aksepterer ikke klager.

Klager krever 100% refusjon av flybillettene.

Det vises for øvrig til klagers brev.

Flightfinder.no har ikke avgitt uttalelse til nemnda. Til klager har Flightfinder i det
vesentlige anført:

Klager har kansellert reisen direkte hos flyselskapet. Flightfinder kan refundere billettprisen
med fratrekk av et administrasjonsgebyr på 199 kroner.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Flightfinder.no ved nemndas e-post av 16. november 2015 med frist til
11. januar 2016 for eventuelle bemerkninger. I e-posten opplyses det bl.a. om at dersom
selskapet ikke benytter seg av sin rett til å uttale seg, kan nemnda likevel treffe vedtak på
grunnlag av de opplysninger som fremkommer i saken. Det opplyses videre om at uimotsagte
påstander fra en av partene normalt vil bli lagt til grunn som faktum av nemnda.

Flightfinder.no har ikke avgitt uttalelse til nemnda. Nemndas avgjørelse treffes på bakgrunn av
de foreliggende opplysninger.

Klager hadde bestilt og betalt billettene gjennom Flightfinder.no. Det innebærer bl.a. at
kommunikasjon mellom flyselskapet og klager i hovedsak skal skje gjennom Flightfinder.
Det samme gjelder ved tilbakebetaling av penger ved kansellering av reisen. I henhold til
Flightfinders vilkår, som klager aksepterte ved bestilling av billettene, tar Flightfinder et gebyr
ved senere endringer av reisen. De tar også et gebyr ved en eventuell tilbakebetaling av
penger.

Flightfinder har krevd et gebyr på 199 kroner, og nemnda er av den oppfatning at de har rett
til dette.

Klager har i epost av 24. september 2015 til Flightfinder akseptert gebyret for å få pengene
tilbake. Det kan etter nemndas vurdering reises spørsmål om hvor langt en slik aksept holder,
sett hen til at klager synes å ha følt seg presset til å akseptere gebyret for å få pengene tilbake.
Nemnda tar ikke stilling til dette, men antar at billettprisen minus gebyr er tilbakebetalt.
Dersom tilbakebetaling ikke er skjedd anbefales det gjort.

Vedtak:

Transportklagenemnda-fly anbefaler at Flightfinder tilbakebetaler den fulle billettprisen med
fratrekk av gebyret, dersom dette ikke allerede er gjort.

Vedtaket var enstemmig.