Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
04.03.2016

Saksnummer
0630/15F

Tjenesteyter
KLM

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Bordeaux via Amsterdam den 8. april 2015 kl. 17:25. KL1148
fra Oslo til Amsterdam ble forsinket slik at klager mistet sin videreforbindelse. Klager ble
innlosjert på hotell på Gardermoen, og ble booket om til kl. 06:10 morgenen etter.

Klager stiller seg kritisk til at han ikke fikk være med KL1148 fra Oslo til Amsterdam samme
kveld, for derfra å ta fly videre til Bordeaux dagen etter. I stedet blir han innlosjert på
Gardermoen.

Klager mener at tåke ikke kan anses å være en ekstraordinær omstendighet. Han mener
videre at KLM ikke har tatt alle rimelige tiltak for å minimere forsinkelsen for klager. KLM
visste om forsinkelsene i Amsterdam tidlig på dagen og kunne booket om klager med andre
selskap samme dag.

Klager krever standarderstatning 400 euro per person i henhold til EU-forordning 261/2004.

Det vises for øvrig til klagers brev.

KLM har i det vesentlige anført:

KL1148 ble forsinket 44 minutter grunnet restriksjoner i luftrommet tidligere på dagen. Det
vises til fremlagt dokumentasjon. Klager ble booket om til neste ledige avgang dagen etter.

Da svært mange passasjerer ble berørt var det vanskelig å kontakte hver enkelt. KLM beklager
dersom klager er misfornøyd med ombookingen.

På våre nettsider kan passasjerene selv booke seg om til andre foretrukne avganger.

Hendelsen er ikke kompensasjonsberettiget da årsaken var ekstraordinære omstendigheter
utenfor KLMs kontroll.

KLM kan ikke imøtekomme klagers krav.

Det vises for øvrig til KLMs brev.

Nemnda bemerker:

Nemnda legger på bakgrunn av de foreliggende opplysninger til grunn at det før planlagt
avreise fra Norge var klart at klager ikke ville rekke sin videreforbindelse fra Amsterdam til
Bordeaux. Det var dermed også klart at klager ville ankomme Bordeaux mer en fire timer
forsinket.

Klager ønsket å være med KL1148 til Amsterdam for å overnatte der. Han har videre anført
at KLM avslo dette og omrutet klager fra Oslo neste morgen kl. 06:00. KLM har ikke bestridt
dette, og nemnda legger klagers opplysninger til grunn. KLM har ikke gitt noen forklaring
hvorfor klager ble nektet å være med flyet til Amsterdam ut over at det var «the best possible
option».

Klagerne kom frem til det endelige bestemmelsesstedet mer enn fire timer senere
enn planlagt. Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet. Nemnda
viser til EU-forordning 261/2004 artikkel 6 jf. artikkel 7, jf. artikkel 5, jf. EU-domstolens
avgjørelser i sak Sturgeon-Condor av 19. november 2009 (C-402/07) og i sak Nelson m.fl. av
23. oktober 2012 (C-581/10).

KLM har opplyst at forsinkelsen skyldtes restriksjoner i luftrommet tidligere på dagen.
Det henvises til tåke tidligere på dagen. KLM har vedlagt en intern melding sendt ut kl.
08:00 samme dag. KL1148 hadde planlagt avgang fra Oslo kl. 17:25. KLM har ikke redegjort
for flyaktiviteten ut over dagen eller hvorfor KL1148 ble berørt av problemene denne
morgenen. Nemnda er av den oppfatning at KLM ikke har godtgjort at forsinkelsen skyldtes
en ekstraordinær omstendighet som ikke kunne vært unngått selv om alle rimelige tiltak var
truffet. Forsinkelsen gir således rett til en standarderstatning på 400 euro per passasjer.

Nemnda har forståelse for at klagerne var misfornøyd med at de ble omrutet fra Oslo i
stedet for fra Amsterdam. KLM sørget imidlertid for å omrute klagerne til det endelige
bestemmelsesstedet så snart som mulig, og nemnda kan ikke se at det foreligger grunnlag for
standarderstatning for at klagerne ikke kom med KL1148 fra Oslo til Amsterdam.

Vedtak:

Transportklagenemnda-fly anbefaler at KLM utbetaler en samlet kompensasjon på  400 euro
per person.

Vedtaket var enstemmig.