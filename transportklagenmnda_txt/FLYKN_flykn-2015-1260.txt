Vedtak i Transportklagenemnda - Fly

Sammendrag

Krever refusjon av flybillett Oslo-Harstad grunnet bagasjeproblemer.

Dato
12.07.2016

Saksnummer
1260/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reist fra Oslo til Harstad 30. mars 2015 kl. 08:55 med DY360.

De sjekket inn på automaten og skulle levere kofferten på bagdrop. Det var stor kø for levering
og innen de kom frem til bagdrop var deres innleveringstid gått ut. Det var ingen hjelp å få
i Norwegian sin skranke. Klager ble informert om at de skulle ha møtt to timer før og at de
må bare reise med annet selskap. De fikk ikke reist med flyet som avtalt da de ikke fikk med
bagasjen.

Klager krever å få refundert flyreisen Oslo-Harstad.

Det vises for øvrig til klagers brev.

Norwegian har i det vesentlige anført:

Dette står i Norwegian sine reisevilkår:

«Vi anbefaler alle passasjerer å sjekke inn i god tid før avreise. Hvis du ankommer etter den
fastsatte innsjekkingsfristen, vil du ikke ha muligheten til å sjekke inn. Innsjekking åpner to
timer før avreise på innenlandsreiser og stenger 30 minutter før avreise.»

Det er enhver passasjer sitt eget ansvar å møte på flyplassen i god tid, for å rekke alle
formaliteter som skal gjøres innen gitte frister. Når man beregner hvor mye tid man trenger
på flyplassen, er det viktig å ta høyde for kø ved innsjekk, bagdrop, sikkerhetskontroll og så
videre.

Norwegian kan ikke imøtekomme klagers krav om refusjon av ubenyttet billett, men
Norwegian refunderer skatter/avgifter tilbake til registrert betalingskort.

Det vises for øvrig til Norwegian sitt brev.

Nemnda bemerker:

Innsjekkingen hos Norwegian ved innenlandsflygninger åpner to timer før avreise og
stenger 30 minutter før avreise. Skal man sende bagasje, må den være levert i bagdrop eller
innsjekkingsskranken innen fristen. Kommer man for sent, kan Norwegian nekte passasjeren
å sjekke inn

Det er ikke omtvistet at klager ikke rakk bagdrop i tide. Klager har anført at dette skyldtes
problemer i bagdrop. Norwegian anfører at klager har møtt frem for sent.

Klagers fly hadde avgang kl. 08:55. Innsjekking stengte således kl. 08:25. Klager har opplyst
at de ankom Gardermoen ca. kl. 08:00. De hadde i så fall ca. 25 minutter til å gå fra flytoget,
sjekke inn på automat og levere bagasjen i bagdrop. Normalt burde det gå greit, men det
skal ikke store køer til før det blir problemer. Møter man tidligere opp vil man kunne avvente
situasjonen, velge annen innsjekkingsautomat, manuell bagasjeinnsjekking e.l. Nemnda finner
det etter en samlet vurdering mest sannsynlig at klagerne har møtt frem for sent, og er av den
oppfatning at klager selv må bære ansvaret for de følger det fikk. Nemnda finner således ikke
å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.