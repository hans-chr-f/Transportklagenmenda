Vedtak i Transportklagenemnda - Fly

Sammendrag

Krav om kompensasjon/refusjon jf. EU-forordning 261/2004.

Dato
08.04.2021

Saksnummer
2020-02358

Tjenesteytere
Czech Airlines
SAS
Supersaver

Klager har i det vesentlige anført

Klager skulle fly fra Oslo til Praha via København den 4. juli 2020. Flybillettene var
kjøpt gjennom reisebyrået Supersaver. Flyvningen fra Oslo til København var med SAS
(SK1465), og flyvningen fra København til Praha var med Czech Airlines (OK509). 

Den 11. juni 2020 ble klager informert om at flyvningen fra København til Praha var
kansellert, og den 20. juni flyet fra Oslo til København. Klager ble ikke informert om
årsaken. Klager krever kompensasjon/refusjon i henhold til EU-forordningen. Czech
Airlines har nektet å refundere billetten.

Tjenesteyterne har i det vesentlige anført
Supersaver har anført følgende:

Marco Polo AS, Supersaver, er en formidler av de reisetjenester, inkludert flybilletter
som tilbys på hjemmesiden www.supersaver.no. Supersaver agerer utelukkende i sin
kapasitet som formidler, og avtalen om flybillett/flytjenester trer i kraft direkte mellom
kunden og det aktuelle flyselskapet. Supersaver er ikke medleverandør av tjenestene
og heller ikke part i avtaleforholdet mellom kunden og flyselskapet. Dette innebærer at
Supersaver sitt ansvar er begrenset til formidlingen og til de ekstratjenester (Supersaver
sine egne tjenester) som kunden kjøper av Supersaver.

Supersaver sin rolle som formidler er tydelig beskrevet i deres reisevilkår, som er vedlagt
i tilsvaret.

Kundens reise skulle gå med SAS og Czech Airlines den 4. juli fra Oslo til Praha via
København. Første strekning i billetten var med SAS og den andre strekningen med

Czech Airlines. Billetteier er Czech Airlines. Dessverre ble reisen påvirket av den
ekstraordinære situasjonen med Covid-19, og flyvningene ble innstilt.

Ifølge informasjonen Supersaver har mottatt fra Czech Airlines tidligere tilbyr de
ikke refusjon selv om flyet er innstilt. Som formidler må Supersaver forholde seg til
flyselskapets instruksjoner. De fikk imidlertid ny informasjon fra Czech Airlines den
19. august, hvor det ble informert om at det nå var mulig å få refusjon for innstilte
flyvninger. Supersaver har med dette sendt inn refusjonssøknad til flyselskapet.  Som
formidler kan Supersaver ikke garantere at flyselskapet godkjenner forespørselen, eller
at hele beløpet refunderes.

Supersaver avslår klager sitt krav om kompensasjon og refusjon.

Ved bookingen har klagers betaling omgående blitt formidlet til Czech Airlines i tråd
med Supersaver sine reisevilkår, og Supersaver har ikke mottatt refusjon fra flyselskapet
enda. Supersaver gjør oppmerksom på at refusjon fra flyselskapet kan ta lenger tid
enn vanlig grunnet Covid-19. Dersom Supersaver senere skulle motta refusjon fra
flyselskapet vil dette videreformidles til klager. Supersaver gjør sitt ytterste for å besvare
kundehenvendelser så fort som mulig og har implementert automatiserte prosesser,
samt flyttet en stor del av sitt personale fra andre avdelinger over til kundeservice.

Supersaver ber nemnda ta i betraktning at Czech Airlines sin beslutning er helt utenfor
Supersaver sin kontroll. Supersaver vil blitt utsatt for store økonomiske skader dersom
de forventes å erstatte kunder i situasjoner hvor de ikke har finansielle midler til å dekke
kostnaden. Supersaver kan ikke holdes ansvarlig for avtalen inngått mellom kunden og
flyselskapet.

SAS har anført følgende:

Billettene er skrevet ut på Czech Airlines-dokument (064). SAS anfører at billettene derfor
må refunderes av Czech Airlines.

Czech Airlines har tross nemndas oppfordring og forklaring ikke fremmet tilsvar for
nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Czech Airlines har tross oppfordring unnlatt å svare nemnda.

Det er det utførende flyselskapet som er ansvarssubjekt etter EU-forordning 261/2004.
Flyselskapene er henvist til å kreve regress fra reisebyråene dersom de mener det er
aktuelt. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. Dersom
passasjeren er varslet om kanselleringen mer enn to uker før planlagt avgangstid vil det
heller ikke være grunnlag for standarderstatning.

Slik nemnda ser det var klagers billett gjennomgående (OSL-CPH og CPH - PRG).  Klager
har opplyst at han ble informert om kanselleringen av OK509 den 11. juni 2020, altså
mer enn to uker før avreisedato. Klager har derfor ikke krav på standarderstatning for
kanselleringen.

Ved kansellering skal passasjeren gis valget mellom refusjon eller omruting, jf. EU-
forordning 261/2004 artikkel 8 nummer 1.

Klager ble ikke tilbudt omruting. Klager har krav på refusjon av flybillettene fra utførende
flyselskap. 

I dette tilfellet var SAS det utførende flyselskap på flyvningen mellom Oslo og
København. Videre var Czech Airlines utførende flyselskap på strekningen fra København
til Praha. 

Nemnda anbefaler at SAS og Czech Airlines refunderer klagers billetter.

Nemnda er kjent med at praksis i bransjen er at det er det flyselskapet som "eier"
billetten som utfører refusjonen. Nemnda er av den oppfatning at dette i utgangspunktet
er en god ordning for passasjerene og at denne ordningen bør fortsette. Når saken
likevel har havnet i nemnda, må nemnda imidlertid forholde seg til forordningens ordlyd
om at det er det utførende luftfartsselskap som er ansvarlig overfor passasjeren.

Vedtak

Transportklagenemnda anbefaler at SAS og  Czech Airlines refunderer klagers billetter.