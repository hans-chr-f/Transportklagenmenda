Vedtak i Transportklagenemnda
- Kollektivreiser

Sammendrag

Krav om dekning av drosjeutgifter som følge av feilinformasjon om flybussavgang.

Dato
18.09.2023

Saksnummer
2023-01646

Tjenesteytere
Skyss
Tide Buss AS

Klager har i det vesentlige anført

Klager ankom Flesland lufthavn fra London natt til torsdag 13. april 2023. Klager anfører
at det i Skyss' ruteplanlegger sto oppført en flybussavgang kl. 00.45. Klager anfører
at hun sto og ventet sammen med en liten gruppe mennesker på at Flybussen skulle
komme, men den dukket aldri opp. Klager anfører at hun endte opp med å måtte ta
drosje hjem.

Klager anfører at hun dagen etter henvendte seg til Flybussen, som svarte at siste
avgang fra Flesland var kl. 23.20 den 12. april 2023. Klager fikk videre beskjed om at
dersom det sto noe annet i Skyss' ruteplanlegger, måtte hun ta dette opp med Skyss. Ved
henvendelse til Skyss fikk klager imidlertid beskjed om at feilen lå hos Flybussen og ikke
Skyss.

Klager anfører at årsaken til at hun valgte nettopp denne flyavgangen, var at hun visste
at det var transport fra flyplassen til sentrum. Klager anfører at dersom hun hadde visst
at det eneste alternativet var drosje, ville hun ha kjøpt billett til en annen avgang.

Klager krever at drosjeutgiftene på 490 kroner dekkes.

Tjenesteyterne har i det vesentlige anført
Skyss har i det vesentlige anført følgende:

Tide sender rutedata for Flybussen til Entur, hvorfra Skyss henter data til
reiseplanleggeren. Reisegarantispørsmål med grunnlag i feil i reiseplanleggeren for
Flybussen må dermed besvares av Tide, til tross for at informasjon er hentet på skyss.no.

Tide har på tross av anmodning og purring ikke inngitt tilsvar til nemnda. Overfor klager
har Tide svart at de vil få fikset rutetidene i ruteplanleggeren til Skyss og at de råder
klager til å bruke ruteplanleggeren på Flybussens nettsider fremover.

Nemnda bemerker

Klager har fremsatt krav om dekning av drosjeutgifter som følge av at Flybussen ikke gikk
som oppsatt i henhold til ruteplanleggeren til Skyss natt til den 13. april 2023.

Nemnda bemerker innledningsvis at det er uheldig at Tide ikke har inngitt tilsvar i
saken. Skyss har oppgitt at Tide sender rutedata for Flybussen til Entur, som Skyss
henter opplysningene til sin reiseplanlegger fra. Tide har i dialog med klager ikke
imøtegått anførslene fra Skyss, og de har oppgitt at de vil få fikset rutetidene i Skyss'
reiseplanlegger. Nemnda legger dermed til grunn at feilinformasjonen var forårsaket av
Tide.

I henhold til reisegarantien på flybussen.no kan dokumenterte utlegg til drosje
eller annen alternativ transport kreves dekket i forbindelse med forsinkelser og
kanselleringer. Da det ikke er snakk om en forsinkelse eller kansellering i dette tilfellet,
kan ikke nemnda se at reisegarantien kommer til anvendelse.

Spørsmålet er dermed om klager kan kreve drosjeutgiftene dekket på erstatningsrettslig
grunnlag. Nemnda bemerker at et eventuelt erstatningsansvar må baseres på at Tide
har opptrådt erstatningsbetingende uaktsomt og at det er årsakssammenheng mellom
handlingen/unnlatelsen og klagers tap.

Nemnda mener at Tide har handlet uaktsomt ved å oppgi feilaktige rutetider / unnlate
å oppdatere rutetidene overfor Entur, som Skyss henter rutetider fra. Nemnda mener
at når selskapet selv sender inn ruteopplysninger til tredjeparter, må de også sørge
for at disse er korrekte/oppdaterte. Feilinformasjonen medførte at klager ikke hadde
noe annet valg enn å ta drosje, slik at det også var årsakssammenheng mellom Tides
handling/unnlatelse og klagers tap.

Nemnda mener derfor at Tide må dekke klagers utgifter til drosje, pålydende 490 kroner.

Bransjerepresentant Asghar (Ruter) hadde uventet forfall. De resterende medlemmer
fant det forsvarlig å behandle saken, jf. transportklagenemndforskriften § 5-5 fjerde ledd.

Vedtak

Transportklagenemnda anbefaler at Tide dekker drosjeutgiftene til klager.