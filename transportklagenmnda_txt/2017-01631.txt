Vedtak i Pakkereisenemnda

Sammendrag

Krav om prisavslag da den oppsatte reiselederen
ble syk og erstattet med en annen reiseleder.

Dato
20.09.2017

Saksnummer
2017-01631

Tjenesteytere
Temareiser Fredrikstad AS

Klager har i det vesentlige anført

Klager bestilte reise for en person på gruppereisen "NORD-ENGLAND fra romere og
vikinger til romantikkens mestere" med Ragnhild Eikli og Øystein Kock Johansen som
guider i perioden 31.05.2017 - 06.06.2017. Totalpris kr. 25.105.

To dager før avreise ble klager oppringt av Temareiser Fredrikstad og informert om at
litteraturviter Ragnhild Eikli var blitt syk og ikke kunne delta. 

Klager meldte seg på denne turen fordi den dekket både historie og litteratur i Nord-
England. Det var avgjørende for klager at de to fagfolkene skulle være guider da hun var
blitt fortalt at de stod for kunnskap og formidlingsevne. Klager har studert engelsk språk
og litteratur og har tidligere vært på litteraturtur til Wales og Sør-England - og nå endelig
til Nord-England med litteraturviter Ragnhild Eikli.

Klager ber om kompensasjon fordi det litterære innholdet i reisen manglet da Ragnhild
Eikli ikke deltok som reiseleder.

Det vises for øvrig til korrespondanse fra klager.

Tjenesteyterne har i det vesentlige anført
Mandag 29. mai fikk Temareiser Fredrikstad beskjed om at den ene reiselederen hadde
kommet på sykehus og ikke kunne reise. Hun hadde både en faglig og en teknisk rolle på
turen. Turen skulle gå på morgenen onsdag 31. mai.

Temareiser Fredrikstad satte i gang strakstiltak som å forhøre seg med den andre
faglige reiselederen og daglig leder. Sammen ble de enige om at dersom de fikk på
plass en teknisk reiseleder med fra Norge og en lokal guide i England, ville turen kunne
gjennomføres med tilnærmet tilsvarende innhold som opprinnelig.

På ettermiddagen den 29. mai hadde Temareiser Fredrikstad fått på plass teknisk
reiseleder og e-post ble sendt til alle gjestene. Her opplyste Temareiser Fredrikstad at de
jobbet med å få på plass en lokal guide via sin agent i England.

Dagen etter fikk de beskjed om at deres agent hadde klart å skaffe en svensk guide
bosatt i England. 

Gruppen besto av 29 gjester + reiseledere og alle, bortsett fra klager, har uttrykt stor
tilfredshet med at problemet som oppsto ble løst på en tilfredsstillende måte. 

Temareiser Fredrikstad mener klager ikke har rett til kompensasjon.

Det vises for øvrig til korrespondanse fra Temareiser Fredrikstad AS.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. I medhold av punkt 2 omfatter avtalen pakkereisen
slik den fremgår av bestilling og bekreftelse og reisebevis eller lignende dokument. For
øvrig omfatter avtalen også arrangørens eventuelle individuelle betingelser. Videre er
opplysninger arrangøren har gitt i kataloger, brosjyrer eller lignende en del av avtalen
med mindre de må antas å være uten betydning for kundens kjøp av den aktuelle
pakkereise. 

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Mangler gir grunnlag for et forholdsmessig prisavslag med
mindre de avhjelpes innen rimelig tid og uten vesentlig ulempe for de reisende, jf.
pakkereiseloven § 6-2.  

Partene i saken er enige om sakens faktum, nemlig at en av de faglige guidene fikk
sykdomsforfall kort tid før reisen startet.  I hennes sted reiste en guide som tok seg av
det tekniske ved reisen, samt en svensk guide bosatt i England som hadde bred erfaring
fra forskjellige guideoppdrag.

Arrangøren har anført at et forbehold inntatt i turbeskrivelsen om at endring av
programmet som følge av forhold som ligger utenfor arrangørens kontroll, f. eks.
værforhold, også omfatter sykdomsforfall for en av de to fagfolkene.

Nemnda er ikke enig i det.  Når man melder seg på en temareise med faglig innhold,
lider etter nemndas syn reisen av en mangel når den ene av to fagfolk får sykdomsforfall,
uansett om den tekniske og guidefaglige siden ved turen var dekket. 

På denne tematuren var det lagt adskillig vekt på den litterære delen av programmet
med besøk der søstrene Brontë skrev sine verker, der Bram Stoker fikk inspirasjon samt
besøk i hjemmet til dikteren Wordsworth. Guiden som fikk sykdomsforfall er førstelektor
i engelskspråklig litteratur ved universitetet i Oslo. 

Arrangøren har fremhevet at det ikke er andre som har klaget. Etter nemndas syn vil
motivasjonen for å delta på en reise være forskjellig fra person til person.  Klageren har
studert litteratur.  Nemnda legger til grunn at for hennes del var den litteraturfaglige
delen av programmet viktig.

Nemnda anbefaler etter en samlet vurdering at klageren gis et prisavslag på 20% av
reisens pris, avrundet til kr. 5.000.

Vedtak

Pakkereisenemnda anbefaler at klageren får et prisavslag på 20% av reisens pris,
avrundet til kr. 5.000.