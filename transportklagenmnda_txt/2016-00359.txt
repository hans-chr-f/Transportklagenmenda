Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
30.01.2017

Saksnummer
2016-00359

Tjenesteytere
Vueling Airlines

Klager har i det vesentlige anført

Klager skulle reist fra Oslo til Barcelona den 20. mars 2016 kl. 20:40. 

Flyvningen med VY8539 ble kansellert, og klager mottok ingen tilbud fra flyselskapet. 

Klager krever at Vueling Airlines refunderer billettkostnadene pålydende kroner 1 754,
36, og betaler standarderstatning 400 euro i henhold til EU-forordning 261/2004 
artikkel 7.

Tjenesteyterne har i det vesentlige anført
Flyvningen med VY 8539 fra Oslo til Barcelona med avgang den 20. mars 2016, ble
kansellert grunnet flyvelederstreik i Frankrike. 
Flyselskapet viser til vedlagt dokumentasjon.

Under en slik uventet situasjon prøvde flyselskapet å gjøre sitt beste for de rammede
passasjerene, ved å tilby de muligheten til å ankomme endelig destinasjon ved neste
mulige flyvning eller at de kunne be om refusjon av den berammede flyvningen. Klager
ba i dette tilfellet om refusjon av billettene. Se vedlagt dokumentasjon.

Som følge av en kansellering grunnet ekstraordinære omstendigheter påhviler det ingen
rett til kompensasjon i henhold til transport vilkårene til Vueling Airlines, og i henhold til
EU-forordning 261/2004. 

Vueling Airlines kan på grunnlag av ovennevnte ikke imøtekomme klagers krav om
standarderstatning.

Nemnda bemerker

Partene ser ut til å være enige om at klageren skulle reist fra Oslo til Barcelona
20.03.2016 kl 2040 (palmesøndag), og at denne flygningen ble kansellert på grunn av
en streik blant franske flygeledere som påvirket alle overflygninger til Spania. Klageren
krever nå standarderstatning og refusjon av billettene.  

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artikkel 5 og 7. Det
er flyselskapet som må godtgjøre at det forelå en slik ekstraordinær omstendighet.
Flyselskapet må videre godtgjøre at det har truffet alle rimelige tiltak for å unngå
innstillingen. 

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses for å ligge utenfor dets kontroll. Forordningen sier heller ikke om det skal /
bør skilles mellom streik i eget selskap eller streik hos andre. 

Streik hos tredjemann som her faller etter fast nemndspraksis utenfor flyselskapets
ansvarsområde. Nemnda finner det godtgjort at kanselleringen skyldtes streiken og
at kanselleringen ikke kunne vært unngått selv om alle rimelige tiltak var truffet. Den
aktuelle flygelederstreiken medførte kansellering av en rekke flyavganger.  Det er således
ikke grunnlag for standarderstatning. 

Ved kansellering skal passasjeren få valget mellom refusjon og omruting, jf EU-
forordningen artikkel 8.

Nemnda anbefaler derfor at klageren får refundert utgiftene til flybilletten om det ikke
allerede er gjort.

Vedtak

Transportklagenemnda - fly anbefaler at flyselskapet refunderer klagerens flybillett om
det ikke er gjort.