Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
20.06.2018

Saksnummer
2017-02732

Tjenesteytere
Norwegian

Klager har i det vesentlige anført

Klager reiste med Norwegians flyvning D82825 fra Tromsø (TOS) til London - Gatwick
(LGW) 23. januar 2017 kl. 19.20. Flyvningen ble forsinket med over tre timer, og klager
har på denne bakgrunn fremsatt krav om standardkompensasjon i henhold til EU-
forordning 261/2004 på 400 euro pr. person, totalt 800 euro for to passasjerer,

Tjenesteyterne har i det vesentlige anført
Norwegians flyvning D82825 fra Tromsø til London 23. januar 2017 ble forsinket med tre
timer og 44 minutter som følge av dårlige værforhold i London. Det var såkalt "freezing
fog" og lav sikt, som medførte forsinkelser i slottider hele dagen. Disse værforholdene
påvirket de fleste flyvninger inn og ut av London - Gatwick denne dagen, og mer enn ti av
Norwegians flyvninger ble kansellert som en direkte konsekvens av været. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning D82825 fra Tromsø til London 23. januar 2017 ble forsinket med tre
timer og 44 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og

EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen dårlige værforhold i London gjennom hele dagen,
som påvirket alle flyvninger inn og ut av London. Det var "freezing fog" og dårlig sikt.
Nemnda mener at værforholdene må anses som en ekstraordinær omstendighet i
forordningens forstand, og legger til grunn at en forsinkelse på mer enn tre timer ikke
kunne vært unngått selv om alle rimelige tiltak ble truffet. Forsinkelsen gir etter dette
ikke rett til standarderstatning, og nemnda anbefaler ikke at klager gis medhold i sitt
krav.

Vedtak

Transportklagenemnda - fly anbefaler ikke at klager gis medhold.