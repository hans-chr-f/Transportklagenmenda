Vedtak i Pakkereisenemnda

Sammendrag

Krav om refusjon av avbestillingsgebyr.

Dato
31.05.2016

Saksnummer
218/15P

Tjenesteyter
Solia AS

Saken gjelder:

Krav om refusjon av avbestillingsgebyr.

Klager har i det vesentlige anført:

Klager bestilte en rundreise til Budapest, Bratislava og Wien for seg og sin datter i perioden
15.06.15 - 19.06.15.

Klager ble syk og reisen ble avbestilt. Klager har fått refundert sin del gjennom sin egen
private reiseforsikring, men har ikke fått tilbake pengene hun betalte for sin datter. Datteren
ønsket ikke å gjennomføre reisen uten at moren var med.

Klager viser til pakkereiseloven som omhandler reisearrangørens pålegg om å tilby kunden
avbestillingsbeskyttelse.

Klagers datter bestilte reiseforsikring hos Gouda Forsikring gjennom Solia. Premien
som klager forhåndsbetalte kom aldri forsikringsselskapet i hende. Klager ble i ettertid
gjort oppmerksom på at premien ikke dekket avbestilling ved sykdom. Solia beholdt
forsikringspremien til Gouda Forsikring.

Klager krever en refusjon på totalt kr 10.550.

Det vises for øvrig til klagers brev.

Solia har i det vesentlige anført:

Goudas reiseforsikring dekker ikke kostnadene ved avbestilling grunnet sykdom. For denne
typen kostnadseliminering tilbyr Solia en egen avbestillingsbeskyttelse.

På Solias nettside under «viktig å vite» informerer de om at deres avbestillings-beskyttelse
dekker kostnader dersom man ikke kan reise grunnet akutt sykdom. Prisen for tjenesten er
195 per person for reiser inntil 8 dager. Beskyttelsen gjelder frem til selve avreisen.

Reiseforsikringen gjelder fra reisens start. Reiseforsikringen er ikke registrert hos Gouda
Forsikring siden reisen ble avbestilt 6 dager før selve reisen startet. Bestillingen av
reiseforsikringen går digitalt mellom Solia og forsikringsselskapet rett i forkant av selve reisen.

Reiseforsikring og avbestillingsbeskyttelse er to ulike produkter. Prisene for disse er heller
ikke identiske. I dokumentene som ble oversendt med reisebeviset fulgte i tillegg en lenke til
Goudas vilkår. Her fremkommer det at reiseforsikringen kun dekker ulike momenter ved selve
reisen.

Siden det var klager som ble syk, nevnte Solia per telefon til klager at det kunne være lurt å
ta dialogen med klagers eget forsikringsselskap med hensyn til avbestillingskostnaden for
reisefølget. Solias avbestillingsbeskyttelse dekker f.eks. også kostnaden for medreisende
dersom formålet med reisen var at man skulle reise sammen.

Solia vil refundere premien for reiseforsikringen som ikke ble benyttet, kr 365. I tillegg
refunderer de flyskatten på den ubenyttede reisen som utgjør kr 410. Den øvrige kostnaden
for reisen kr 9.389 er etter vilkårene tapt siden reisen ble avbestilt så sent som 6 dager før
avreise. Til tross for avbestillingen sitter Solia igjen med kostnader for bestilte flybilletter,
utflukter og hotell.

Som en goodwill fra Solia, vil de refundere ytterligere kr 1.500, totalt kr 2.275.

Det vises for øvrig til brev fra Solia.

Nemnda bemerker:

Spørsmålet i saken er om Solia har tilbudt kunden avbestillingsbeskyttelse i forbindelse
med reisen. I medhold av pakkereiseloven § 4-3 er arrangøren pliktig til å fremsette et slikt
tilbud. Hvis kunden bestiller forsikring, er arrangøren å anse som agent for vedkommende
forsikringsselskap.

Arrangøren må innfri opplysningsplikten etter forsikringsavtaleloven § 2-1. Bestemmelsen
lyder:

§ 2-1. (informasjon i forbindelse med tegningen)

I forbindelse med tegningen av en forsikring skal selskapet i nødvendig utstrekning legge
forholdene til rette for at forsikringstakeren kan vurdere forsikringstilbudet. Herunder
skal det gi opplysninger om det er vesentlige begrensninger i dekningen i forhold til det
forsikringstakeren med rimelighet kan vente er dekket under vedkommende forsikring, om
alternative dekningsformer og om tilleggsdekninger som det markedsfører. Gjelder tegningen
flere forsikringer, skal det opplyses om premien for hver av forsikringene.

For å tilfredsstille pakkereiselovens krav bør et tilbud om avbestillingsbeskyttelse fremsettes
uttrykkelig og konkret ved bestilling, ikke bare i form av opplysninger i en turkatalog eller
lignende. Så vidt nemnda kan se av det som er vedlagt saken, henviser Solia kun til «de
allmenne og våre kompletterende reisevilkår for selskapsreiser». Dette er ikke tilstrekkelig
presist til å oppfylle lovens krav. Etter nemndas syn har ikke Solia dokumentert overfor
nemnda at de har gitt tilbud om avbestillingsforsikring.

Som opplyst av Solia, gis avbestillingsforsikring som en separat forsikringsordning som dekker
tilfellene som er nevnt i pakkereiseloven § 4-3 annet ledd. En vanlig reiseforsikring dekker
ikke slik avbestilling. Hadde Solia overholdt sin opplysningsplikt ville kunden hatt krav på å
få det som var innbetalt for reisen refundert fra forsikringsselskapet hvis hun hadde bestilt
avbestillingsbeskyttelse.

Nemnda finner etter dette å måtte legge til grunn at Solia, på grunn av mangelfull informasjon
til kunden, bør tilbakebetale det som er innbetalt for reisen. Akkurat hvilket beløp som er
innbetalt er ikke opplyst gjennom fremleggelse av kvitteringer eller lignende. Nemnda legger
til grunn det beløpet man kan regne seg frem til i brev av 10. desember 2016, nemlig kr
10.164.

Vedtak:

Pakkereisenemnda anbefaler at kunden får refundert kr 10.164.

Vedtaket er enstemmig.