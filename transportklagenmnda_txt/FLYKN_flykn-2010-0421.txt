Vedtak i Transportklagenemnda - Fly

Sammendrag

Krav om refusjon på grunn av billett kjøpt til feil destinasjon.

Dato
30.06.2011

Saksnummer
421/10F

Tjenesteyter
Norwegian Air Shuttle ASA

Krav om refusjon på grunn av billett kjøpt til feil destinasjon.

Klager har i det vesentlige anført:

Klager bestilte en reise på Norwegians nettside, en reise som skulle finne sted 11. - 12.
november 2010 Oslo - Trondheim t/r. Klager oppdaget i etterkant at han hadde bestilt
returbillett til Rygge Lufthavn og ikke til Gardermoen som var flyplassen han skulle til.

Da klager bestilte reisen sin valgte han t/r fra Oslo til Trondheim. Han gikk derfor ut i fra at
siden utreisen var fra Gardermoen ville returen automatisk bli satt til Gardermoen.

Klager ringte Norwegian men fikk ikke hjelp til å endre kostnadsfritt. Han måtte derfor endre
mot gebyr.

Klager oppdager senere at han er blitt belastet med NOK 1270 mer enn hva en ny billett
ville kostet fra Trondheim til Gardermoen om han hadde gjort en ny bestilling på denne
strekningen.

Klager krever refundert NOK 1270.

Norwegian har i det vesentlige anført:

På nettsidene til Norwegian er det markert med fargekode i de tilfeller flyselskapet flyr til flere
flyplasser på en destinasjon.

Før man kan avslutte en bestilling må man krysse av for å ha lest Norwegians vilkår, og at all
reiseinformasjon er korrekt.

Klager fikk endret billetten sin mot gebyr per telefon hos Norwegians kundesenter.
Flyselskapet forstår ikke hvorfor klager stiller seg uforstående til endringsgebyret. Klager
oppgav selv sitt kredittkortnummer for belastning når han gjorde endringen.

Norwegian kan ikke imøtekomme klagers krav.

Nemnda bemerker:

Ved bestilling av tur/retur flygning fra Oslo, vil en på Norwegians hjemmeside få opp fane der
det står «Oslo-alle flyplasser». Ved å klikke på fanen, kan man endre til «Oslo-Gardermoen»,
«Oslo-Torp» eller «Oslo-Rygge».

Etter utfylling av dato for utreise og retur, vil det komme opp ledige flygninger til reisemålet og
ledige returer til «Oslo-alle flyplasser». Det vil for den enkelte flygning fremgå om returen går
til «Oslo-Gardermoen», «Oslo-Torp» eller «Oslo-Rygge».

Nemnda legger på bakgrunn av de foreliggende opplysninger til grunn at klager på returen
ved en feil krysset av på en retur til «Oslo-Rygge» i stedet for retur til «Oslo-Gardermoen», som
ønsket.

Nemnda er av den oppfatning at klager er bundet av sin bestilling. Nemnda viser til at det
tydelig fremgår at Norwegian returnerer til så vel Oslo-Gardermoen som Oslo-Rygge. Det
fremkommer videre i høyre kolonne «Mine reisevalg» at klager har valgt retur til Oslo-Rygge.
Nemnda er av den oppfatning at valgmulighetene og det endelige valg fremkommer klart, og
er ikke enig med klager i at siden eller bestillingsprosessen er villedende.

Man har ingen generell bytterett ved kjøp av varer og tjenester. I enkelte bransjer er det
imidlertid vanlig å akseptere bytting av en vare. Ved kjøp av lavpris flybilletter tillater de fleste
flyselskap endring av reiser mot gebyr. Enkelte flyselskap tillater også endring uten gebyr i en
kortere periode etter bestilling. Norwegian tillater således gebyrfri endring i fire timer etter
bestilling.

Klager oppdaget misforståelsen etter utløpet av nevnte frist og må således betale et
endringsgebyr ved endring av reisen. Han må i tillegg betale prisdifferansen dersom den nye
billetten er dyrere enn den opprinnelige.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerombudet

Janne G. Soløy, Widerøe's Flyveselskap

Olav Grøttland, SAS