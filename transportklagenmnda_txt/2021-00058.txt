Vedtak i Transportklagenemnda
- Kollektivreiser

Sammendrag

Manglende gyldig billett - krav om frafall av gebyr

Dato
22.03.2021

Saksnummer
2021-00058

Tjenesteytere
Vy

Klager har i det vesentlige anført

Klager ble ilagt gebyr den 30. desember 2020. Klager anfører at han kjøpte en billett
gjennom Ruter sin billettapp og ble videresendt fra Ruter-appen til Vipps for betaling.
Han forklarer at han tastet inn koden sin og fikk beskjed fra Vipps om at billetten var blitt
betalt. Videre anfører klager at når han senere åpnet Ruter-appen under billettkontrollen
kom det opp en feilmelding om at kjøpet ikke var gjennomført. Klager forklarer at banken
i ettertid har sagt at det skjedde en reversering av kjøpet og fortalte at dette muligens
kunne skyldes nye sikkerhetsordninger ved elektroniske systemer. 

Klager mener det ikke er riktig at han skal betale kontrollgebyr Han presiserer at han
både ville og forsøkte å betale og mener han handlet etter hva det er rimelig å forvente
av han. 

Etter at klager har mottatt Vy sitt tilsvar i saken legger han til at han er klar over at
kunden selv må sørge for å ha gyldig billett. Klager presiserer at dette er et tilfelle
hvor han har vært i god tro om at han hadde kjøpt billett og derfor finner han det ikke
rimelig at han skal ilegges et kontrollgebyr. Han mener at et slikt gebyr burde ilegges
med det formål å hindre at kunder "sniker" seg på toget eller "slurver" med betalingen.
Klager mener at han i dette tilfellet ikke har gjort noen av delene når han fikk beskjed
fra Vipps om at billetten var betalt og spesielt når tjenesteyter legger opp til denne
betalingsordningen. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr den 30. desember 2020 fordi han ikke kunne fremvise gyldig
billett for reisen han benyttet seg. I Vy sine reisevilkår punkt 3 er det angitt at digitale/
elektroniske billetter skal være aktivert før du går på toget. Det er samme vilkår i Ruter
sin app. De ubetjente vognene på toget er tydelig merket ut- og innvendig med "kun
gyldig billett". 

Vy var kun transportør og hadde ikke noe med salg av billetten å gjøre. Klager har vist
til en Ruter-app ID. Ruter opplyser at på denne app ID så har betaling blitt kansellert på
de tre siste forsøk på kjøp av billett før klager ble påtruffet i billettkontroll. Dette gjelder
i perioden fra 2. desember 2020 til 30. desember 2020. Ruter har ikke registrert feil med
sin app.

Klager må selv forsikre seg om at betaling er gjennomført, penger sendt og billett er
utstedt når man velger å kjøpe billett via app og betale med Vipps. I dette tilfellet var
betaling kansellert, og det var ikke utstedt noen billett. Har man av forskjellige årsaker
ikke billett i orden kan man velge vogn på toget som er merket med billettsalg, hvor
billett kan kjøpes. 

Vy opprettholder krav om betaling av gebyret.

Nemnda bemerker

Klager ble ilagt gebyr på toget den 30. desember 2020 fordi han ikke kunne fremvise
gyldig billett for reisen han benyttet seg av. 

Det fremgår av Vys transportvilkår § 4 at passasjerer som ved kontroll ikke kan vise gyldig
billett, vil bli ilagt et gebyr. Bestemmelsen er objektiv og gebyr kan således ilegges selv
om passasjeren ikke har opptrådt klanderverdig.

Nemnda bemerker at det ved kjøp av billetter via app er den reisendes ansvar å sørge
for at billetten blir lastet ned og deretter også aktivert. Ruter har opplyst at på klagers
app-id har betaling blitt kansellert på de tre siste forsøk på kjøp av billett, i perioden fra
2. desember 2020 til 30. desember 2020. Ruter har ikke registrert feil med sin app. 

Klager kunne ikke fremvise gyldig billett ved kontroll og vilkårene for å ilegge gebyr var
dermed til stede.

Nemnda viser generelt til at det ikke er tilstrekkelig å ha kjøpt billetter, verken
papirbilletter eller elektroniske. Billettene må i tillegg aktiveres enten ved automater eller
lastes ned og bekreftes i mobilappen.

Vedtak

Transportklagenemnda for kollektivtransport finner ikke å kunne anbefale at klager gis
medhold.