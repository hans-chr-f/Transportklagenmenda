Vedtak i Transportklagenemnda - Fly

Sammendrag

Krav om erstatning for skadet bagasje.

Dato
15.10.2013

Saksnummer
208/13F

Tjenesteyter
SAS

Klager har i det vesentlige anført:

Klager reiste fra Antalya til Oslo den 20. mars 2013 med SK4770. Da klager kom hjem
oppdaget han at sykkelkofferten var ødelagt.

Klager henvendte seg til SAS og fikk beskjed om at rapportere skaden innen syv dager. Klager
fremla skaden på Gardermoen den 21. mars og mottok rapport.

Klager har kun fått refundert 50 % av koffertens verdi, kroner 1 750. Klager krever refundert
det resterende beløpet. Klager viser til at han har forholdt seg til det SAS sa han skulle gjøre
ved slike hendelser.

Det vises for øvrig til klagers brev.

SAS har i det vesentlige anført:

Skaden på klagers koffert ble meldt etter at han hadde forlatt flyplassen. I henhold til
Montrealkonvensjonen artikkel 31. punkt 1. er bagasje som ikke rapporteres umiddelbart ved
ankomst, utlevert i samme stand som da den ble sjekket inn.

Av godvilje har SAS i dette tilfellet likevel valgt å refundere 50 %. Dette er ikke innrømmelse av
ansvar.

SAS kan ikke imøtekomme klagers krav utover det som allerede er utbetalt.

Det vises for øvrig til SAS brev.

Nemnda bemerker:

SAS er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Klager mottok i dette tilfellet sykkelkofferten uten å klage. Det følger av ovennevnte
bestemmelse at sykkelkofferten da formodes å være utlevert i god stand.

Klager kontaktet SAS kort tid etter han kom hjem. Dette trekker i retning av at han oppdaget
skaden på dette tidspunkt. Det utelukker imidlertid ikke at skaden kan ha skjedd på et
tidspunkt bagasjen ikke var i SAS varetekt, for eksempel på vei til eller fra flyplassen.

Klager fikk ved henvendelse til SAS beskjed om å fremvise skaden innen 7 dager. Det er i
henhold til luftfartsloven § 10-26 andre ledd som setter en siste klagefrist til 7 dager etter
mottakelse. Formodningen om at godset ble utlevert i god stand, jf. § 10-18, gjelder imidlertid
fortsatt.

SAS har utbetalt halvparten av koffertens verdi. Det fremkommer av e-post av 15. april 2013
at SAS gjør dette til tross for et utgangspunkt om at de ikke erstatter noe når skaden er meldt
etter at man har forlatt flyplassen. Nemnda er av den oppfatning at utbetalingen ikke er å
anse som en erkjennelse av ansvar, men at den er gjort av servicemessige hensyn.

Nemnda er av den oppfatning at klager ikke har rett til ytterligere erstatning.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.