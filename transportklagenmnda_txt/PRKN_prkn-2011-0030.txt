Vedtak i Pakkereisenemnda

Sammendrag

Reise til Tyrkia, Belec, Gloria Golf Hotell & Resort, 9. - 23. oktober
2010. Krav om prisavslag grunnet annen innkvartering enn bestilt m.v.

Dato
..

Saksnummer
30/11

Tjenesteyter
Sabra Tours AS

Klager: X

Turarrangør: Sabra Tours AS

Antall reisende: 2

Reisens pris: 32.000

Saken gjelder:

Reise til Tyrkia, Belec, Gloria Golf Hotell & Resort, 9. - 23. oktober 2010.

Krav om prisavslag grunnet annen innkvartering enn bestilt m.v.

Klager har i det vesentlige anført:

Ved ankomst hotellet fikk klagerne beskjed om at de skulle dele rom med en fremmed
person. Klagerne protesterte mot dette. Klagerne fikk utlevert nøkkelkort og ble kjørt til et
område et stykke fra hovedbygningen hvor det var avtalt at klagerne skulle være. Rommet
klagerne ble plassert i var en familiesuite med et hovedrom og et birom. Av andre som hadde
kommet før klagerne, ble klagerne fortalt at birommet skulle benyttes av enslige reisende som
ville komme nedover etter hvert.

Dette fant klagerne helt uakseptabelt da denne personen måtte gå gjennom klagenes
soverom for å få tilgang til terrassen og til felles kjøleskap.

Klagerne var ute av rommet neste dag. Da de kom tilbake, virket ikke nøkkelkortet. Det viste
seg at det var utstedt et nytt nøkkelkort til en fremmet person. Klagerne protesterte mot
dette.

Klagerne fikk etter kontakt med en av hotellets hyggelige representanter beskjed om at det
var skaffet et rom utenfor hovedbygningen. Klagerne flyttet dit. Dette viste seg å være et godt
innrøkt rom. Dette voldte sterkt ubehag, og klager måtte ta i bruk sin inhalator. I kaoset som
fulgte og null interesse fra turarrangørs representant ga klagerne opp å få et røkfritt rom.

Reiseledelsen for turen var under enhver kritikk.

Usikkerheten og den manglende reiseledelse medførte at klagerne følte seg utrygge og
ubekvemme. Klagerne krever et prisavslag på 10.000 kroner.

Det visses for øvrig til klagers brev.

Sabra Tours har i det vesentlige anført:

Det medfører riktighet at klagerne ikke fikk plass på det hotellet de var forespeilet. I likhet
med gruppen for øvrig ble de flyttet fra et alminnelig dobbeltrom på hotell Gloria Hotels &
Resort til en suite på Gloria Family Suites.

Suitene som klagerne ble flyttet til er på 60 kvm med to separate (sove)rom.

På grunn av en vanskelig bookingssituason, var det et ønske fra Glorias side om at hver suite
ble belagt med tre personer. Dette ble forsøkt ordnet, men selvsagt på frivillig basis. Mange
aksepterte denne ordningen.

Klagerne disponerte hele suiten i den perioden de bodde der. Suiten representerer opplagt en
oppgradering i forhold til det opprinnelige bestilte og bekreftede rommet på hotellet. I tillegg
fikk klagerne etter eget ønske flytte til Gloria Golf & Resort så snart det ble ledig rom der. Det
fremgår av klagernes klage at det tildelte rom var «godt innrøkt». Dette ble ikke Sabra Tours
gjort kjent med under oppholdet i Tyrkia og kunne således lite gjøre med dette.

Sabra Tours beklager at deres reiseledelse ikke svarte til klagernes forventninger.

Sabra reiser finner ikke grunnlag for kompensasjon.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf. alminnelige vilkår for pakkereiser pkt. 2.

Det var en mangel ved pakkereisen at klagerne ikke ble innkvartert i dobbeltrom på avtalt
hotell ved ankomst.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlige ulemper for de reisende, jf. pakkereiseloven  § 6-2. Turarrangør har etter
pakkereiseloven en rett til å avhjelpe mangler.

Denne rett forutsetter at turarrangør gjøres kjent med problemene på reisemålet. Dersom
turarrangør ikke har gitt anvisning på noe annet, vil det etter nemndas vurdering være naturlig
først å ta mindre/enkle problemstillinger og mangler direkte opp med hotellet. Fører ikke det
frem, må turarrangør kontaktes snarest.

Dersom manglene ikke tas opp på reisemålet på en måte som gir turarrangør mulighet til å
avhjelpe manglene, vil man ikke nå frem med krav om prisavslag i ettertid.

Mangelen ble i dette tilfellet, så vidt nemnda forstår, avhjulpet ved innkvartering i en
familiesuite i et nærliggende søsterhotell. Nemnda finner det på bakgrunn av klagernes
opplysninger, samt opplysninger som fremkommer i sak 28/11 (PRKN-2011-28), sannsynlig
at de reisende ble fortalt at suiten skulle deles med en tredje person. Det er etter nemndas
vurdering ikke noe som underbygger Sabra Tours påstand om at dette var på frivillig basis.

Klagerne har gitt en detaljert beskrivelse av det videre hendelsesforløp.

Nemnda legger klagernes opplysninger til grunn. Nemnda er enig med klagerne i at det var
uakseptabelt å bli påtvunget en tredje person i suiten. Nemnda finner det videre sannsynlig at
reiselederen ikke fulgte opp problemene på en tilfredsstillende måte.

Nemnda er ikke enig med Sabra Tours i at innkvarteringen i familiesuiten er å anse som
en oppgradering. Innkvarteringen førte tvert om til redusert utbytte av ferien pga den
usikkerheten det innebar samt at mye av oppholdet dreide seg om bosituasjonen.

Det er noe uklart for nemnda når klagerne fikk flytte inn i et dobbeltrom.

Partene synes videre uenige om dette rommet var i Gloria Golf Hotell & Resort. Nemnda
finner det på bakgrunn av de foreliggende opplysninger mest sannsynlig at klagerne fikk flytte
til et dobbeltrom på Gloria Golf Hotell & Resort etter en, muligens to dager. Nemnda legger
videre til grunn at dette rommet i utgangspunktet var i overensstemmelse med det avtalte.

Klagerne har opplyst rommet var innrøkt. Dette forholdet ble imidlertid ikke tatt opp med
reiseleder. Turarrangør fikk følgelig ikke anledning til å avhjelpe dette, og forholdet gir da ikke
grunnlag for prisavslag i ettertid.

Nemnda anbefaler at klagerne gis et prisavslag på kr 3.000 for problemene første del av ferien
samt den mangelfulle reiseledertjenesten.

Vedtak:

Reklamasjonsnemnda for pakkereiser anbefaler at klagerne gis et prisavslag på kr 3.000.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Mette Lindgren, Apollo Reiser

Eva Pettersen, Ving Norge AS