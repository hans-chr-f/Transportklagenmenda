Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.01.2016

Saksnummer
0474/15F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Stavanger til Malaga via Oslo den 28. desember 2014 kl. 17:00. DY541
fra Stavanger til Oslo ble forsinket slik at klager mistet sin videreforbindelse.

Klager ble innlosjert på hotell og booket om til dagen etter via København, hun ankom Malaga
den 29. desember kl. 16:00 i stedet for kl. 23:00 kvelden før.

Klager krever standarderstatning i henhold til EU-forordningen, 400 euro per person.

Det vises for øvrig til klagers brev.

Norwegian har i det vesentlige anført:

DY541 ble forsinket 1 time og 37 minutter grunnet sent innkommet fly som følge av
dårlige værforhold ved Oslo Lufthavn. Det vises til fremlagt dokumentasjon. Hendelsen var
ekstraordinær og utenfor Norwegians kontroll.

Klager ble booket om til dagen etter, ble innlosjert på hotell samt fikk forpleining, i tråd med
EU-forordning 261/2004.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Norwegian kan på grunnlag av ovennevnte ikke imøtekomme klagers krav.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at klagers flygning fra
Stavanger til Oslo ble forsinket som følge av vanskelige værforhold i Oslo tidligere på dagen.
Forsinkelsen førte til at klager ikke rakk sin videreforbindelse til Malaga. Nemnda er av den
oppfatning at værforholdene er å anse som en ekstraordinær omstendighet i forordningens
forstand. Nemnda finner videre godtgjort at forsinkelsen ikke kunne ha vært unngått selv om
alle rimelige tiltak var truffet. Forsinkelsen gir etter dette ikke rett til standarderstatning, og
nemnda finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.