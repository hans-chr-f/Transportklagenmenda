Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.05.2019

Saksnummer
2018-01781

Tjenesteytere
TAP Air Portugal

Klager har i det vesentlige anført

Klager med reisefølge (tilsammen to personer) skulle reise fra Oslo til Natal via Lisboa
den 9. januar 2018 kl 12.50 med ankomst kl 21.58. TP769 fra Oslo til Lisboa ble forsinket
grunnet tekniske problemer slik at klager mistet sin videreforbindelse. Han ble booket
om og ankom endelig bestemmelsessted den 10. januar kl 13.00, femten timer forsinket.

Klager krever standarderstatning 600 euro per person i henhold til EU-forordning
261/2004.

Tjenesteyterne har i det vesentlige anført
TAP Portugal har ikke avgitt uttalelse til klager eller til nemnda.

Nemnda bemerker

Flyselskapet TAP Portugal har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klager og reisefølget (til sammen to personer) kom
femten timer forsinket frem til sitt endelige bestemmelsessted Natal. Klager har fremsatt
krav om standardkompensasjon i henhold til EU-forordning 261/2004. 

En passasjer som kommer mer enn tre timer forsinket frem til sitt endelige
bestemmelsessted har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon (C-402/07) og Nelson (C-581/10).

TAP Portugal har som nevnt ikke avgitt uttalelse til klager eller til nemnda. Selskapet
har følgelig ikke godtgjort at forsinkelsen skyldtes en ekstraordinær omstendighet
som ikke kunne vært unngått. Klager har etter nemndas syn derfor krav på
standardkompensasjon på 600 euro per person.

Vedtak

Transportklagenemnda - fly anbefaler at TAP Portugal betaler standarderstatning til
klager med 600 euro per person