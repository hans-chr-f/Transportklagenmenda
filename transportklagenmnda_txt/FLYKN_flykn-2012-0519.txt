Vedtak i Transportklagenemnda - Fly

Sammendrag

Krav om standarderstatning samt refusjon av utgifter grunnet kansellering.

Dato
04.09.2013

Saksnummer
519/12F

Tjenesteyter
Norwegian Air Shuttle ASA

Krav om standarderstatning samt refusjon av utgifter grunnet kansellering.

Klager har i det vesentlige anført:

Klager skulle reise fra Torp til Trondheim den 29. juni 2012 med DY463 kl. 18:55. Flyet ble
kansellert grunnet teknisk feil. Klager mener teknisk feil på et fly må være innenfor selskapets
kontroll.

Norwegian hevder klager ble tilbudt omruting to dager senere. Dette er ikke riktig, og klager
stiller seg svært kritisk til denne påstanden. At Norwegian har logg på dette holder uansett
ikke, da klager aldri mottok tilbudet. Klager endte opp med å ta toget.

Klager krever refusjon av utgifter til ny transport, totalt kroner 1 877. Videre krever klager
standarderstatning i henhold til EU-forordningen.

Norwegian har i det vesentlige anført:

DY463 ble dessverre kansellert som følge av uforutsett teknisk feil, det vises til teknisk
rapport.

DY463 ble operert av flymaskin LN-KKI og hadde følgende planlagte program den 29. juni
2012:

DY1079 Riga - Trondheim

DY171 Trondheim - Bergen

DY478 Bergen - Torp

DY463 Torp - Trondheim

Den tekniske feilen oppstod da maskinen ankom Trondheim som DY1079.

Norwegian hadde dessverre ingen reservefly tilgjengelig denne dagen, da selskapet hadde
tekniske problemer med ytterligere to maskiner.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I tillegg til sine egne
vedlikeholdsrutiner følger Norwegian alle vedlikeholdsprogram pålagt av Luftfartstilsynet og
flyprodusenten. Norwegian kan bekrefte at den tekniske feilen på denne flyvningen oppstod
under drift og utenfor planlagt vedlikehold.

I henhold til EU forordning 261/2004, er flyselskapene unntatt fra videre kompensasjon hvis
årsaken til kanselleringen er ekstraordinære omstendigheter utenfor flyselskapets kontroll
som forhindrer flyvningen.

Det medfører ikke riktighet at Norwegian har lovet klager refusjon av utgifter til tog. Klager ble
tilbudt ombooking til samme tid den 1. juli men valgte å avslå dette.

Norwegian har refundert klagers ubenyttede billetter, men kan dessverre ikke imøtekomme
kravet utover dette.

Nemnda bemerker:

Kansellering gir rett til standarderstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle rimelige
tiltak var truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil ved flyets ror-/kontrollsystem.

Saken er forelagt Luftfartstilsynets tekniske avdeling som ikke har noen bemerkninger til
flyselskapets beskrivelse av den tekniske feilen eller den fremlagte dokumentasjonen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å
treffe tiltak for å unngå feilen eller kanselleringen. Kanselleringen gir derfor ikke rett til
standarderstatning.

Ved innstilling av en flygning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf. forordningens
artikkel 5 jf. artikkel 8 og 9.

Det er omtvistet om Norwegian tilbød klager omruting to dager senere eller ikke. Det kan
etter nemndas vurdering uansett reises spørsmål om en slik omruting vil tilfredsstille kravet
om «snarest mulig». Klager måtte til Namsos denne dagen for å hente sin sønn og kunne
således ikke benytte seg av tilbudet.

Nemnda anbefaler etter en samlet vurdering at Norwegian erstatter klagers ekstrautgifter
til alternativ transport, dvs. utgiftene klager ble påført med fradrag av refusjon av den
ubenyttede Norwegian-billetten. Nemnda bemerker at denne løsning er samsvarende med
det tilbud Norwegian har kommet med i sak 431/12 som gjelder innstilling som følge av
samme feil. Denne saken vedlegges til orientering.

Vedtak:

Transportklagenemnda - fly finner ikke å kunne anbefale at klager gis medhold i sitt krav
om standarderstatning. Nemnda anbefaler at Norwegian erstatter klagers ekstrautgifter til
alternativ transport.

Vedtaket var enstemmig.