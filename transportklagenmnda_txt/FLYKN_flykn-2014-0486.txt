Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
17.03.2015

Saksnummer
486/14F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Genève den 16. januar 2014 kl. 10:30 med DY1602. Avgangen ble
fire timer forsinket.

Klager mener Norwegian er erstatningspliktig i denne saken, da en teknisk feil må anses
å ligge innenfor flyselskapets kontroll. Videre stiller klager seg kritisk til at han først ble
lovet en gratis mat og drikke i ventetiden, men at flyselskapet endret denne lovnaden etter
ombordstigning.

Klager krever standarderstatning 400 euro i henhold til EU-forordning 261/2004.

Det vises for øvrig til Norwegians brev.

Norwegian har i det vesentlige anført:

DY1602 ble forsinket 4 timer og 1 minutt grunnet problemer med autopiloten, det vises til
fremlagt teknisk rapport. Flyet måtte returneres til gate, og det ble satt inn et erstatningsfly.

Ved lengre forsinkelser tilbys det gratis mat i terminalen, ikke om bord i flyet. Men siden
forsinkelsen var på over to timer ønsker Norwegian å refundere klagers utgift til mat og drikke
kjøpt om bord, mot kvitteringer.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

På grunnlag av ovennevnte kan Norwegian ikke imøtekomme klagers krav om
standarderstatning.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med fire timer og ett minutt.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 (C-402/07)og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

Nemndas flertall, samtlige medlemmer unntatt forbrukerrepresentant Hanne Beth
Takvam-Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen.

Nemndas mindretall, forbrukerrepresentant Hanne Beth Takvam-Borge, er av en litt
annen oppfatning.

Slik mindretallet ser det ligger det innen flyselskapets sedvanlige aktivitetsutøvelse å måtte
løse tekniske feil, uavhengig av når feilen oppdages. Om feilen er uforutsett eller ikke, er av
liten betydning, da det ikke er unormalt at tekniske feil kan oppstå.

Mindretallet legger derfor til grunn at det som hovedregel vil være flyselskapet som må bære
ansvar for teknisk svikt, også når teknisk svikt oppstår uventet. I slike tilfeller er flyselskapet
som hovedregel pliktig å betale erstatning til de reisende. Unntak kan tenkes, i tilfeller
som ligger utenfor flyselskapets kontrollsfære, eksempelvis ved streik, kollisjon med fugl,
terrorhandlinger eller værforhold. Det er flyselskapet som må godtgjøre at de har truffet alle
rimelig tiltak for å unngå forsinkelse eller kansellering.

En samlet nemnd viser førøvrig til nemndas generelle uttalelse om tekniske feil av 26.
januar 2015. Uttalelsen er vedlagt.

Forsinkelsen skyldtes i dette tilfellet feil på flyets autopilot.

Saken er forelagt Luftfartstilsynet som ikke har noe å bemerke til flyselskapets beskrivelse av
den tekniske feilen eller den fremlagte dokumentasjon.

Flertallet legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter flertallets vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til standarderstatning
etter EU-forordningen.

Mindretallet har kommet til at flyselskapet ikke har godtgjort at feilen er utenfor
flyselskapets kontrollsfære. Mindretallet er følgelig av den oppfatning at klager har rett til
standarderstatning.

Når flyselskapet med rimelighet forventer at en flyreise på mellom 1 500 km og 3 500
kilometer vil bli forsinket med tre timer eller mer skal det tilby måltider og forfriskninger som
står i rimelig forhold til ventetiden, jf. EU-forordning artikkel 6 nr. 1 bokstav b, jf. artikkel 9 nr.
1 bokstav a.

Det følger forutsetningsvis av teksten at måltider og forfriskninger skal tilbys mens man
venter på avgang. I enkelte tilfelle er dette av praktiske eller tidsmessige grunner ikke mulig.
Etter nemndas vurdering bortfaller ikke plikten til å tilby måltider og forfriskninger om
flyselskapet av en eller annen grunn ikke tilbyr mat på flyplassen. Om mat ikke tilbys på
flyplassen, bør mat/forfriskninger tilbys om bord dersom det er mulig.

Norwegian har tilbudt å erstatte klagers dokumenterte utgifter til mat om bord.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold i sitt krav om
standarderstatning.