Vedtak i Transportklagenemnda
- Kollektivreiser

Sammendrag

Forsinkelser

Dato
19.06.2018

Saksnummer
2018-01198

Tjenesteytere
NSB AS

Klager har i det vesentlige anført

Klager reiste med toget 6. mars 2018 fra Oslo S og hadde planlagt å gå av i Drammen,
men på grunn av en ødelagt strømkabel ble toget stående i Liertunellen. 

Denne dagen var klager syk og hadde blitt sent hjem fra jobben. Da toget ble stående
i tunellen pga. en ødelagt strømkabel ble det informert om at det skulle komme et
redningstog innen en halvtime. Etter to timers venting i mørket ba klager om en flaske
vann. Det gikk ytterligere 17 minutter før klager fikk vannet fordi vedkommende hun
spurte valgte å ha en samtale med noen andre. Klagers hoste ble derfor så ille at hun slet
med å puste og holdt på å besvime. Klager føler seg traumatisert etter hendelsen og er
engstelig for å kjøre i tunnel. 

Ifølge NSB skulle passasjerene bli prioritert når det gjaldt transport og de skulle bli
veiledet av personell som ventet utenfor tunellen. Da de omsider kom seg ut av tunellen
var det ingen personell fra NSB som ventet, kun media. Passasjerene ble stående i kø
etter de andre reisende som hadde ankommet Asker stasjon etter at det ble meldt om
feil i Liertunnelen. Klager og flere andre passasjerer hadde da sittet på et mørkt tog i tre
timer, men måtte likevel vente sammen med de andre passasjerene som ikke hadde
vært ombord i det aktuelle toget. Dette resulterte i at klager måtte vente nok en halvtime
før hun kunne ta transport videre, og var derfor ikke fremme på Drammen stasjon før
kl.19.48 til tross for at toget var ute av tunellen kl.17.10.

Klager viser til manglende informasjon og dårlig oppfølgning og krever derfor at NSB
refundere kostnaden til månedsbilletten som hun hadde kjøpt dagen før hendelsen,
pålydende 1 458 kroner.

Tjenesteyterne har i det vesentlige anført

Klager reiste med tog 851 fra Oslo mot Drammen 6. mars 2018, og var dessverre en
av de som ble berørt av at ledningen som gir strøm til toget ble revet ned i tunnelen
mellom Asker og Drammen. Dette medførte at toget ikke kunne kjøre videre for egen
maskin og ble stående i tunnelen med passasjerer ombord. Et diesel lokomotiv som er
stasjonert i Oslo måtte da rekvireres til å taue toget tilbake til Asker. Dette tok ca. to timer
som er den tiden det tar å utføre en slik operasjon. Det vises her til Bane NOR uttalelse
vedrørende hendelsen. 

Da ledningen ble nedrevet ble all togtrafikk mellom Asker og Drammen tur-retur innstilt.
Strekningen var stengt fra ca. kl.14.45 til ca. kl.20.00. Titusenvis av passasjerer ble berørt
av dette. 

Når tog 851 ble tauet tilbake til Asker så havnet passasjerene fra dette toget blant andre
berørte passasjerer ved Asker stasjon. Det var dessverre ikke mulig å prioritere eller
arrangere egen transport for passasjer fra tog 851, og klager måtte dessverre vente ca.
30 minutter ved stasjonen før hun kom avgårde igjen.

For å gi et perspektiv over omfanget av denne hendelsen så går det ca. 8 togsett pr. time
i hver retning gjennom tunnelen. Et togsett tar rundt 600 passasjerer, og det kreves ca. 9
busser for å dekke et togsett. I tilegg kommer da Flytoget sine passasjerer. 

NSB vil presisere at det var nødlys på ombord i toget. Den siste halvtimen var det
imidlertid mørkt, og kun belysning med fire lysstaver fra nødkoffert ombord. Toget ble
tauet ut av tunnelen ca. kl. 16.50, toget hadde da vært stående i ca. 130 minutter og ikke
tre timer som klager anfører. NSB viser her til bildet fra Asker stasjon merket kl. 17.10
som klager har vedlagt sin klage til nemnda. 

Klager hadde en periodebillett som var gyldig fra 5. mars 2018 til 4. april 2018. Billetten
har ikke vært avbestilt, og ble heller ikke forespurt avbestilt i klagers første henvendelse
til NSB 9. mars 2018. Det ble sendt automatisk varsel til klager om fire ukers svartid, og
henvendelsen ble besvart av NSB 23. april. Det må legges til grunn at klager har benyttet
billetten i denne perioden.

Klager krever pengeerstatning tilsvarende verdien av periodebilletten. Hvorvidt dette
baseres på skade angitt som traume etter oppholdet i tunnelen vites ikke. Personskade
må imidlertid underbygges med dokumentasjon, og dersom NSB mottar dette vil videre
saksgang bli formalisert via selskapets forsikringsselskap.

Klager har fått et forholdsmessig prisavslag basert på verdien av billetten jfr. NSBs
transportvilkår § 7 bokstav J andre ledd. Prisavslaget vil være det samme enten man
kommer en time eller flere timer forsinket frem. 

Basert på at klager var med tog 851 og de uheldige opplevelsene hun hadde har klager
fått et upersonlig gavekort på 650 kroner som kan benyttes til betaling / delbetaling av
billetter.

Dersom man er 100 prosent sykmeldt i minimum syv sammenhengende dager vil man
få refundert dagsverdien på periodebilletten ganger antall dager jfr. NSBs billettregler.
Allikevel, dersom klager kan fremvise sykmelding for enkelte dager innenfor gyldigheten
av periodebilletten det her er tale om, eller kan dokumentere at hun har benyttet annen
transport i perioden med påfølgende dokumentasjon, vil NSB i dette tilfelle vurdere å
gjøre unntak og refundere forholdsmessig på dager. Klager bes dokumentere dette via
nemnda. 

Klager har fått prisavsalg og NSBs tilbud om gavekort står fremdeles ved lag, men en
generell pengeerstatning kommer utenom hva NSB kan tilby slik saken står.

Nemnda bemerker

Klager reiste med tog fra Oslo den 6. mars 2018 kl. 14.10 med planlagt ankomst
Drammen kl. 14.42. På grunn av nedrevet strømkabel i Liertunnelen ankom hun
Drammen først kl. 19.48.

Nemnda legger til grunn at toget ble stående i tunnelen i ca. 130 minutter før det ble
tauet tilbake til Asker stasjon hvor det ble ventetid før videre transport til Drammen.

Nemnda bemerker at reisende ved forsinkelser av denne lengde har krav på å få
refundert 50 % av billettprisen for den aktuelle reise, jf. NSBs transportvilkår % 7 j.
Nemnda har merket seg at klager i tillegg til refusjon på kr. 45, har fått kompensasjon
ved et gavekort på kr. 650.

Når det gjelder håndteringen av konsekvensene av strømbruddet, har nemnda ikke
grunnlag for å bebreide NSB. Det vises til NSBs redegjørelse for omfanget av passasjerer
som ble rammet og som måtte by på store utfordringer.

Nemnda viser til NSBs redegjørelse for mulighetene for eventuell erstatning for
helseskader som følge av hendelsen. Følgeskadene må da dokumenteres. 

Nemnda kan ut fra de opplysninger som foreligger, ikke se at det er grunnlag for
kompensasjon eller erstatning ut over det NSB har tilbudt.

Vedtak

Transportklagenemnda Kollektivtransport finner ikke å kunne anbefale at klager gis
medhold.

Vedtaket er enstemmig.