Vedtak i Pakkereisenemnda

Sammendrag

Krav om utbetaling av et prisavslag som ikke lar seg benytte som rabatt på ny reise.

Dato
07.10.2014

Saksnummer
79/14P

Tjenesteyter
Hit Travel

Saken gjelder:

Krav om utbetaling av et prisavslag som ikke lar seg benytte som rabatt på ny reise.

Klager har i det vesentlige anført:

Klager var i 2012 med på en reise til Kappadokia i Tyrkia med Hit Travel.

Han klaget på hotellstandarden på reisen og krevde utbetaling av et prisavslag.

Etter en del frem og tilbake ble han til slutt enig med reisearrangøren om at han skulle få et
prisavslag på kr 1.500 dersom han bestilt en ny reise hos Hit Travel.

Han skulle i tillegg få samme avslag i prisen for en eventuelt medreisende.

Partene ble også enige om at reisen kunne avvikles i 2013 eller 2014.

Det har aldri vært snakk om når på året reisen skulle kunne tas ut.

Da klager tok kontakt angående en reise våren 2014 fikk han beskjed om at det ikke lot
seg gjøre å benytte rabatten denne våren, men at han kunne benytte den til høsten. Dette
opplever klager som en innskrenkning fra reisearrangørens side som han ikke kan akseptere.
På nettsidene til Hit Travel mangler det ikke på tilbud av turer på våren 2014 og det at de ikke
arrangerer disse selv ved at de ikke benytter egne fly, har aldri vært et forbehold som klager
har fått informasjon om.

Klager krever prisavslaget på kr 1.500 utbetalt.

Hit Travel har i det vesentlige anført:

Klager har fått en kompensasjon i forbindelse med en tidligere reise som går ut på at han
kan trekke fra kr 1.500 på ny reise med Hit Travel. Kompensasjonen gjelder for han selv eller
også for person nr. to dersom de reiser sammen. Hit Travel har ikke egne gruppereiser der
de opererer med egne fly og egen programpakke i Tyrkia våren 2014. De har hatt en pause på
nesten ett år i forhold til gruppereisene, og vil tidligst ha egne turer fra høsten 2014. Dersom
klager ønsker å reise på en tur utenom Hit Travels gruppereiser, så vil han få en pris på dette
minus kompensasjonen.

Hit Travel utbetaler ikke det avtalte prisavslaget.

Nemnda bemerker:

Reklamasjonsnemnda for pakkereiser har mottatt Hit Travel AS' brev av 3. mai, hvor det
fremgår at klageren også utenom byråets egne gruppereiser vil få det forhåndsavtalte
prisavslaget. Når klageren har bestemt seg for en reise, vil han i følge brevet få trukket fra en
kompensasjon på kr 1.500 for seg selv og eventuelt for reisefølget. Noe krav på å få utbetalt
beløpet kan nemnda ikke se foreligger, i og med at klageren for lengst har akseptert at
prisavslaget gjøres opp i form av avslag på ny reise.

Vedtak:

Reklamasjonsnemnda for pakkereiser legger til grunn at saken er løst i og med
reiserarrangørens siste brev til nemnda. Prisavslaget må benyttes i løpet av 2014.

Vedtaket er enstemmig.