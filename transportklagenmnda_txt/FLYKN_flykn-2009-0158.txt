Vedtak i Transportklagenemnda - Fly

Sammendrag

Klager ønsker kompensasjon for feilinformasjon om hans reise fra Sandefjord
til København som ført til at han måtte overnatte en natt på hotell i

København i forbindelse med flyavgang fra Sandefjord til København.

Dato
20.01.2010

Saksnummer
158/09F

Tjenesteyter
Widerøe's Flyveselskap AS

Klager ønsker kompensasjon for feilinformasjon om hans reise fra Sandefjord til København
som ført til at han måtte overnatte en natt på hotell i København i forbindelse med flyavgang
fra Sandefjord til København.

Klager har i det vesentlige anført:

Klager skulle reise med WF301 fra Sandefjord 4. april 2009 kl 06.20 til Pristina med
mellomlanding i København.

Avgangen fra Sandefjord ble forsinket med 3 timer, og her oppsto det problemer for klager.
Han ville da ikke nå sin videreforbindelse til Pristina. Men han ble informert om at han bare
kunne reise videre til København, der ville han nå et fly som skulle gå kl 12.00 til Pristina.

Da klager ankom København og skulle ta flyet videre, viste det seg at opplysningene han
hadde fått i Sandefjord ikke stemte. Denne hendelsen førte til at klager måtte overnatte en
natt på hotell i København og han rakk ikke fram til sine viktige avtaler i Kosovo. Klager ønsker
på bakgrunn av dette erstatning.

Widerøe har i det vesentlige anført:

Flyselskapet viser til at flyet var 130 minutter forsinket, på grunn av en uforutsett hendelse, i
dette tilfellet dårlig vær.

Den 3. april 2009 var det tett tåke I Sandefjord, og på grunn av dette befant ikke crewet seg
der de skulle være til avgang på WF301. Avgangen ble derfor forsinket. Passasjerene har
fått tilbud om refusjon av ekstra utgifter forbundet med forsinkelsen, som for eksempel
overnatting i København, men klager har ikke kommet med tilbakemelding på dette til
Widerøe.

Nemnda bemerker:

Widerøe er ansvarlig for tap som skyldes forsinkelse med mindre selskapet godtgjør at det har
tatt alle forholdsregler som med rimelighet kan kreves for å unngå tapet eller at dette ikke har
vært mulig for dem, jf luftfartsloven § 10-20.

Widerøe har i dette tilfellet ikke godtgjort at unntaksbestemmelsen får anvendelse. Selskapet
har tilbudt å erstatte ekstra utgifter til hotell m.v.

Nemnda anbefaler at Widerøe's Flyveselskap AS dekker klagers tap. Tapet må dokumenteres/
sannsynliggjøres.

Vedtak:

Flyklagenemnda anbefaler at Widerøe's Flyveselskap AS dekker klagers dokumenterte/
sannsynliggjorte utgifter.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Lars Grøndal, Forbrukerombudet

Amine Hansen, Norwegian Air Shuttle ASA

Anniken Wallin, Austrian Airlines