Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2016

Saksnummer
0136/15F

Tjenesteyter
Wizz Air

Krav om standarderstatning grunnet forsinkelse.

Klager har i det vesentlige anført:

Klager skulle reise fra Bergen til Gdansk den 4. april 2013 kl. 13:20 med W6 1746. Avgangen
ble forsinket ni timer. Klager fikk matvouchere, men stiller seg kritisk til at hun ikke ble tilbudt
hotellrom i ventetiden da hun reiste sammen med to små barn.

Klager krever standarderstatning 250 euro per person i henhold til EU-forordning 261/2004.

Det vises for øvrig til klagers brev.

Wizz Air har i det vesentlige anført:

W6 1746 ble forsinket 7 timer og 59 minutter som følge av uforutsett teknisk feil, det vises til
fremlagt dokumentasjon.

Hendelsen er ikke kompensasjonsberettiget da uregelmessigheten ble forårsaket av
ekstraordinære omstendigheter utenfor Wizz Airs kontroll.

Klager ble tatt hånd om i tråd med gjeldende regelverk, men dersom klager hadde ytterligere
utgifter til mat og drikke i ventetiden ønsker Wizz Air å refundere disse mot kvitteringer.

Wizz Air kan ikke imøtekomme klagers krav om standarderstatning.

Det vises for øvrig til Wizz Airs brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med om lag åtte timer på grunn av feil på en hydraulikkpumpe.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Teknisk feil er ikke en ekstraordinær omstendighet i forordningens forstand. Teknisk feil fritar
således ikke fra plikten til å betale erstatning, jf. EU-domstolens avgjørelse av 17. September
2015, Corina van der Lans - KLM (C-257/14).

Forsinkelsen gir rett til en standarderstatning på 250 euro per person. Nemnda anbefaler at
Wizz Air utbetaler erstatningen.

Klager har redegjort for sine opplevelser av Wizz Airs håndtering av situasjonen. Wizz Air
har ikke kommentert denne, og nemnda legger klagers opplysninger til grunn. Nemnda
er enig med klager i at Wizz Air burde ha håndtert situasjonen på en bedre måte. For
så vidt angår hotell i ventetiden, har man i henhold til forordningen krav på dette når
forsinkelsen nødvendiggjør overnatting, jf. artikkel 6, jf. artikkel 9. Forsinkelsen var på dag-/
ettermiddagstid, og passasjerene hadde således ikke rett til hotell etter forordningen. Når
hotell likevel ikke ble tilbudt, er nemnda enig med klager i at hotellrom burde blitt forsøkt
tildelt etter behov.

Vedtak:

Transportklagenemnda-fly anbefaler at Wizz Air utbetaler en erstatning på 250 euro per
person.

Vedtaket var enstemmig.