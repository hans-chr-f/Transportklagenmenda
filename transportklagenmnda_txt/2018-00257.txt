Vedtak i Transportklagenemnda - Fly

Sammendrag

Krav om refusjon av utgifter til nye flybilletter og transport ved kansellering.

Dato
21.08.2018

Saksnummer
2018-00257

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY771 fra Trondheim (TRD) til Oslo lufthavn
(OSL) 20. desember 2017 kl. 18.20, og videre til Billund (BLL) med DY998 kl. 20.00.
Flyvningen fra Trondheim ble kansellert, og klager mistet sin videreforbindelse. 

Klager anfører at han kontaktet Norwegian etter at flyvningen ble kansellert, og at
Norwegians kundebehandler kunne informere om at selskapet ikke hadde eget
omrutingstilbud. Han fikk derfor opplyst at han kunne bestille nye billetter med SAS,
og at kostnadene ville bli refundert. Han fikk også beskjed om at han hadde krav på
transport og overnatting. Da klager ikke fikk reist før neste dag, valgte han å reise hjem
for overnatting, kjøpte nye billetter og reiste neste dag. 

På bakgrunn av de ovennevnte forhold har klager fremsatt krav om refusjon av utgifter til
nye flybilletter for tre passasjerer, totalt kroner 9 650, samt refusjon av transportutgifter
til/fra flyplassen til kroner 204.

Tjenesteyterne har i det vesentlige anført
Norwegians flyvning DY771 fra Trondheim til Oslo 20. desember 2017 ble kansellert,
og klager mistet sin videreforbindelse med DY998 fra Oslo til Billund samme dag.
Norwegian har imøtekommet klagers krav om standardkompensasjon i henhold til EU-
forordning 261/2004 på 250 euro pr. person, totalt 750 euro for tre passasjerer. 

Klager fikk informasjon om kanselleringen via SMS, og det ble informert om at klager
kunne foreta kostnadsfri endring på nett eller få billetten refundert. I klagers booking
er det dokumentert dialog med klager. Klagerne kontaktet Norwegian pr. telefon og
ble informert om sine muligheter som var ombooking til ny avgang 21. desember,
overnatting på hotell med forpleining eller refusjon av billetten mot kansellering. Det er
også notert at klager ikke var enig i disse valgene. 

Klager valgte å ikke motta omrutingstilbudet fra Norwegian, og har fått full refusjon av
sine billetter. Kontrakten er således avsluttet, og Norwegian kan ikke være ansvarlig
for å dekke klagers utgifter etter dette tidspunktet. Klager valgte å reise med SAS, og
ankom Billund kun få timer før han ville gjort dersom han godtok Norwegians tilbud
om omruting. Norwegian anser derfor kostnaden klager pådro seg som unødvendig,
da Norwegian hadde tilgjengelige alternativer samme dag. Selskapet avviser på dette
grunnlag klagers refusjonskrav.

Nemnda bemerker

Norwegian har tilbudt klager standarderstatning med 250 pr. person i reisefølget.
Spørsmålet er om klager har krav på å få sine flybilletter med SAS samt transportutgifter
fra flyplassen dekket.

Klager har opplyst at Norwegian ikke klarte å tilby omruting, og at han fikk beskjed om å
bestille billetter med annet selskap og få utgiftene refundert senere.

Nemnda kan ikke se at Norwegian har sannsynliggjort at man har tilbudt klager omruting
den 21. november ved den dokumentasjonen som er fremlagt. Det fremgår ikke av de
refererte meldingene i systemet at det ble gitt et konkret omrutingstilbud. Ut fra den
dokumentasjonen klager har fremlagt, fremgår det derimot at Norwegians avganger
den 21. november var utsolgt. Nemnda legger klagers forklaring til grunn. Norwegian
må derfor erstatte klager hans utgifter til nye flybilletter med SAS på kroner 9 650. Når
det gjelder utgiftene til transport fra flyplassen, dekkes disse ikke i tillegg, og omfattes av
standarderstatningen, jf. forordningen artikkel 12.

Vedtak

Transportklagenemnda - fly anbefaler at Norwegian dekker klagers utgifter til SAS-
billetter med kroner 9 650, i tillegg til allerede tilbudt standarderstatning, med fratrekk av
eventuelt ubenyttede Norwegian-billetter.