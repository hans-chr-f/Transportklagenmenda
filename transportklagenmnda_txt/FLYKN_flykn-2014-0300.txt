Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
17.03.2015

Saksnummer
300/14F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Bergen den 22. november 2013 kl. 16:20 med DY620. Avgangen
ble kansellert. Klager valgte å kjøpe ny billett med annet selskap da Norwegian kun tilbød
ombooking til avgang dagen etter.

Klager krever standarderstatning i henhold til gjeldende regler, samt refusjon av nye billetter
med SAS, kroner 2 149.

Det vises for øvrig til klagers brev.

Norwegian har i det vesentlige anført:

DY620 ble kansellert som følge av uforutsett teknisk feil på en tidligere flyvning, det vises til
fremlagt teknisk rapport. Hendelsen var ekstraordinær og utenfor Norwegians kontroll.

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon eller ekstra utgifter.
Omstendigheter som er utenfor flyselskapets kontroll er hendelser som ikke er forårsaket
av en handling eller unnlatelse av flyselskapet. Norwegian vurderer det slik at denne
uregelmessigheten var utenfor flyselskapets kontroll.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

På grunnlag av ovennevnte kan Norwegian ikke imøtekomme klagers krav.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

Nemndas flertall, samtlige medlemmer unntatt forbrukerrepresentant Hanne Beth
Takvam-Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemndas mindretall, forbrukerrepresentant Hanne Beth Takvam-Borge, er av en litt
annen oppfatning.

Slik mindretallet ser det ligger det innen flyselskapets sedvanlige aktivitetsutøvelse å måtte
løse tekniske feil, uavhengig av når feilen oppdages. Om feilen er uforutsett eller ikke, er av
liten betydning, da det ikke er unormalt at tekniske feil kan oppstå.

Mindretallet legger derfor til grunn at det som hovedregel vil være flyselskapet som må bære
ansvar for teknisk svikt, også når teknisk svikt oppstår uventet. I slike tilfeller er flyselskapet
som hovedregel pliktig å betale erstatning til de reisende. Unntak kan tenkes, i tilfeller
som ligger utenfor flyselskapets kontrollsfære, eksempelvis ved streik, kollisjon med fugl,
terrorhandlinger eller værforhold. Det er flyselskapet som må godtgjøre at de har truffet alle
rimelig tiltak for å unngå forsinkelse eller kansellering.

En samlet nemnd viser førøvrig til nemndas generelle uttalelse om tekniske feil av 26.
januar 2015. Uttalelsen er vedlagt.

Innstillingen skyldtes i dette tilfellet feil på det elektriske anlegget.

En annen klage på samme flygning, sak 036/14F, er tidligere forelagt Luftfartstilsynet som
ikke har bemerkninger til flyselskapets beskrivelse av den tekniske feilen eller den fremlagte
dokumentasjon.

Flertallet legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter flertallet vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning etter
EU-forordningen.

Mindretallet har kommet til at flyselskapet ikke har godtgjort at feilen er utenfor
flyselskapets kontrollsfære. Mindretallet er følgelig av den oppfatning at klager har rett til
standarderstatning.

Ved kansellering plikter flyselskapet å tilby omruting snarest mulig, på tilvarende
transportvilkår, jf. forordningen artikkel 5, jf. artikkel 8. Flyselskapet plikter også å tilby mat
og forfriskninger som står i rimelig forhold til ventetiden samt hotellinnkvartering om det
er nødvendig, jf. artikkel 5, jf. artikkel 9. Ved vurderingen av om flyselskapet har tilbudt
omruting «snarest mulig», må man etter nemndas vurdering foreta en helhetsvurdering
av de forskjellige omrutingsalternativer med eget eller andre selskap. Sentrale momenter i
vurderingen er kostnader og fordeler/ulemper ved de forskjellige alternativer.

Klager ble tilbudt omruting med Norwegian neste dag. Det er ikke opplyst på hvilket tidspunkt
denne dagen. Han ble videre tilbudt hotell og mat. Klager valgte i stedet å kjøpe billett med
SAS samme kveld.

Det er på det rene at SAS-billetten kostet kr 1.320 mer enn Norwegian-billetten. På den annen
side sparte Norwegian utgifter til hotell og mat. I dette tilfellet vil det si middag og kveldsmat
22. november. Hvorvidt det var behov for mat ut over dette, vil være avhengig av når omruting
ville skje neste dag. Norwegian har ikke opplyst hva de måtte ha betalt hotell inklusive frokost.
For klager innebar omruting med SAS en vesentlig fordel i det han kom hjem samme kveld i
stedet for å overnatte i Oslo.

Et flertall bestående av nemndas leder og forbrukernes representanter er etter en samlet
vurdering av den oppfatning at den tilbudte omruting med Norwegian ikke tilfredsstilte
forordningens krav, og anbefaler at Norwegian erstatter klagers ekstrautgift til billett med SAS,
dvs. SAS-billetten med fratrekk av Norwegianbilletten.

Mindretallet, flyselskapenes representanter, mener at Norwegian har kommet med et tilbud
om omruting som klager burde ha akseptert, og at klager således ikke har rett til å få erstattet
sine ekstrautgifter.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold i sitt krav om
standarderstatning. Nemnda anbefaler at Norwegian erstatter klagers ekstrautgift til billett
med SAS.