Vedtak i Pakkereisenemnda

Sammendrag

Saken gjelder klage på sjøvannets kvalitet ved badestedet i Alanya i Tyrkia.

Dato
14.03.2012

Saksnummer
209/11

Tjenesteyter
Ving Norge AS

Klager: X

Turarrangør: Ving Norge AS

Antall reisende: 2

Reisens pris: Kr. 12.495

Saken gjelder:

Saken gjelder klage på sjøvannets kvalitet ved badestedet i Alanya i Tyrkia.

Klager har anført at de ble syke allerede første dag etter å ha badet i sjøen på
Kleopatrastranden. Vannet var fullt av kloakk og forurensing, som kom fra de mange
store seilskutene som krysset utenfor stranden med mange passasjerer ombord og
hvor alt av avfall blir skyllet rett ut i sjøen. De hadde bestilt ferie med fin sandstrand og
blått og fint vann. I stedet ble de syke av vannet og måtte til lege og få magemedisiner,
hostemedisiner, nesespray og ta penicillinkur.

Ving har anført at magesyke på ferietur som regel skyldes isbiter, mat eller er en vanlig
magesyke. Bakterier trives dårlig i saltvann og det er uvanlig å bli syk etter bading i
saltvann. Kleopatrastranden er den mest populære i Alanya-området og ligger rett ut
mot åpent hav. Stranden er full av badegjester hver dag og Vings egne guider bruker
den. Ving har aldri tidligere hørt om gjester som er blitt syke der.

Noen annen opplysning enn at det er den mest populære stranden har ikke vært gitt.

Nemnda bemerker:

Det er ikke mulig for nemnda å ha en selvstendig oppfatning av hva slags plager klager fikk og
hva de skyldes. De legeerklæringer som er avgitt på stedet av lokal lege opplyser at diagnosen
er «Upper respiratory system infection» - altså infeksjon i nesen - og at resept på medisin er
utskrevet.

Ut fra de foreliggende opplysninger er det ikke mulig for nemnda å fastslå at det foreligger en
mangel ved reisen på grunn av dårlig vannkvalitet og nemnda kan derfor ikke anbefale noen
økonomisk kompensasjon.

Vedtak:

Reklamasjonsnemnda for pakkereiser kan ikke anbefale at det gis noen form for prisavslag
eller erstatning.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Mette Lindgren, Apollo Reiser AS

Hanne Åsell, Star Tour AS.