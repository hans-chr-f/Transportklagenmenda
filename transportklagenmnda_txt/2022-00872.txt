Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
19.09.2022

Saksnummer
2022-00872

Tjenesteytere
SAS

Klager har i det vesentlige anført

Klager skulle reise fra Oslo til Stavanger den 19. november 2021 kl 11.50 med SK4023.
Dagen før avgang ble klager informert om at flyvningen var kansellert, og at han var
booket om til ny avgang kl 10.55 via Bergen. Klager fikk endret denne avgangen til en
direkte flyvning kl 13.10 med SK4025. 

På avreisedagen mottok klager flere sms'er om at SK4025 var forsinket. Flyvningen ble
til slutt kansellert, og årsaken ble oppgitt å være teknisk feil. Klager ble booket om til ny
avgang kl 19.00. Denne tok av fra Gardermoen 50 minutter forsinket. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet uttalt at kanselleringen
skyldtes værforhold.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

SAS har til klager uttalt at kanselleringen skyldtes dårlige værforhold. Uttalelsen er
imidlertid ikke dokumentert, selskapet kan da ikke sies å ha godtgjort at kanselleringen
skyldtes en ekstraordinær omstendighet som ikke kunne vært unngått. Klager har derfor
krav på standarderstatning 250 euro for kanselleringen av SK4023.

Klager ble booket om til ny avgang med SK4025, også denne avgangen ble kansellert.
SAS har ikke avgitt uttalelse eller dokumentasjon til nemnda vedrørende noen av
kanselleringene. 

Nemnda mener at klager har krav på standarderstatning for flere uregelmessigheter på
samme reise og viser i den forbindelse til avgjørelse i EU-domstolen av 12. mars 2020 i
sak C-832/18. 

Klager har etter nemndas syn derfor krav på ytterligere standardkompensasjon på 250
euro for kanselleringen av SK4025.

Vedtak

Transportklagenemnda anbefaler at SAS utbetaler 500 euro til klager.