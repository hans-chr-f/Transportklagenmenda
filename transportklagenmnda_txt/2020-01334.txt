Vedtak i Transportklagenemnda - Fly

Sammendrag

Krav om refusjon av billetter og utlegg grunnet nektet ombordstigning.

Dato
16.02.2021

Saksnummer
2020-01334

Tjenesteytere
Travellink
Ryanair
SAS

Klager har i det vesentlige anført

Klager skulle reise fra Tenerife til Bergen via Manchester den 20. mars 2020 med Ryanair
flyvning FR4333 og SAS sin flyvning SK4606. Billettene var kjøpt gjennom reisebyrået
Travellink. 

Klager/klagers representant hadde på forhånd vært i kontakt med Travellink angående
reisen. Årsaken til dette var i utgangspunktet at de ønsket å bestille ekstra bagasje
til klager. Ved første kontakt den 17. mars 2020 fikk de beskjed om at dette måtte
sjekkes opp med flyselskapene siden det var to forskjellige selskap. Samtidig fikk de
beskjed om at flyet fra Manchester til Bergen var kansellert. De fikk da snakke med en
kundebehandler som informerte om et alternativ som gikk til København kl 18.40 via
Oslo og så til Bergen. Da måtte klager (73 år) ha overnattet på Gardermoen. Klagers
representant sa de var interessert i dette, men kundebehandleren kunne ikke bekrefte
med det samme. De skulle få en e-post.

Neste gang klager/klagers representant fikk kontakt med Travellink var den 19. mars
2020. De prøvde å spørre om de kunne bekrefte at klager ville komme med på flyet som
gikk til København. Kundebehandleren bekreftet at dette var en alternativ rute, men ikke
at han hadde plass, telefonen ble så lagt på.

Klager sjekket inn på flyplassen. Ved gaten ble han imidlertid nektet ombordstigning
uten forklaring.  Det er fremsatt krav om tilbakebetaling av billetten til 5111,45 NOK og
refusjon av tilleggsutgifter til ny billett som måtte bestilles dagen etter. Prisen på denne
var 7633 NOK. 

Klagers bagasje ble også sendt med flyet fra Tenerife til Manchester uten klager.
Bagasjen ble med dette forsinket, men kom til rette etter 28 dager. Klager fremmer ikke
noe krav i tilknytning til bagasjen.

Tjenesteyterne har i det vesentlige anført
Ryanair har ikke fremmet tilsvar til nemnda.

Travellink har anført følgende:

Etter å ha gjennomgått retningslinjene til SAS kan Travellink informere om at de har
sendt en refusjonsforespørsel dit ettersom flyvningen ble kansellert. Det kan ta lenger tid
grunnet de ekstraordinære omstendighetene som foreligger. Forespørselen er sendt via
BSP-link.

Når det gjelder kravet fra Ryanair forstår Travellink det som at flyvningen ble overbooket
og at passasjeren derfor ble tatt av flyvningen. Det er også et krav vedrørende savnet
bagasje. Dette må rettes direkte mot Ryanair, da Travellink ikke har noe kontroll over
antall billetter flyselskapet selger og hvorvidt noen vil bli tatt av flyvningen.

Travellink gjør det de kan for å få autorisert refusjonen fra SAS så snart som mulig.
Travellink er imidlertid kun et mellomledd/formidler mellom flyselskapene og kundene,
og må derfor vente på flyselskapets beslutning.  Travellink beklager eventuelle ulemper
dette medfører.

SAS har anført følgende:

Klager har fremmet krav om standarderstatning, samt refusjon av ubenyttet billett.
Bakgrunnen for kravet er at hans flyvning, SK4606 den 20. mars 2020 mellom
Manchester og Bergen ble kansellert.

Det fremstår noe uklart for SAS hva som har skjedd med tanke på kjøp av nye flybilletter.
SAS legger likevel til grunn at klagers representant har ordnet alt via to forskjellige
reisebyråer, henholdsvis Travellink og Tripmonster, der Tripmonster var det reisebyrået
som sørget for returreisen. Videre legges det til grunn at klager ikke kom seg med
flyvningen med Ryanair fra Tenerife, slik at den nye reisen ble bestilt direkte fra Tenerife
til Bergen, via København og Oslo. 

I den opprinnelige bestillingen gjort via Travellink var det Ryanair som skulle fly det
første segmentet mellom Tenerife og Manchester. Klager forklarer at de ble nektet
ombordstigning i Tenerife. SAS har ikke noe grunnlag for å uttale seg om årsaken til
dette. Klager valgte derfor å kjøpe ny billett med et annet reisebyrå. Dersom det er snakk
om erstatning eller refundering av utgifter i forbindelse med nektet ombordstigning må
Ryanair svare ut dette. 

Når en passasjer kjøper en flybillett gjennom et reisebyrå er dette selskapet som har
eierskap over bookingen inntil 24 timer før avgang. I dette tilfeller hvor kanselleringen
skjedde mer enn 24 timer før avgang har altså ikke SAS mulighet til å avhjelpe med
omruting. SAS legger til grunn at klager aldri fikk noen bekreftelse fra reisebyrået
Travellink på om de fikk løst situasjonen med omruting via København, og at klager
dermed så seg nødt til å kjøpe nye billetter gjennom Tripmonster. Disse kreves refundert.

Det eneste riktige i denne saken blir derfor å se på bookingene som separate, selv
om dette muligens skulle komplisere problemet, da det er to forskjellige PNR og
billettnummer med forskjellige selskap som ikke har noe samarbeid. SAS forholder seg
derfor kun til SAS-flyvningen som opprinnelig skulle ha operert mellom Manchester og
Bergen den 20. mars 2020. Denne ble også kansellert. Klager fikk aldri benyttet seg av
dette segmentet, og har således rett til refusjon av GBP 82,24, hvilket var det billetten
kostet.

Hva gjelder Tenerife-Manchester må som nevnt Ryanair svare ut dette. Om øvrige
utgifter til blant annet nye billetter anfører SAS at det må være Travellink som er
nærmest til å bære denne kostnaden, og at avgjørelsen fra EU-domstolen C-302/16
ikke kommer til anvendelse. I denne saken er det Travellink som har unnlatt å gi klager
en bekreftelse på om omrutingen kom til å gå i orden, slik at klager måtte kjøpe nye
billetter. Det fremgår også av kvitteringen og bekreftelsen på kjøpet fra Travellink at
klager i tillegg til reisen kjøpte to type forsikringer: Forsikring for tapt flyforbindelse, samt
"kansellerings- og hjelpeforsikring". Det må kunne forventes at byrået dermed hjelper til
eller bærer kostnaden dersom det ikke avhjelpes. 

På bakgrunn av det ovennevnte vil SAS ikke imøtekomme klagers krav.

Nemnda bemerker

Klagers booking med Travellink består slik nemnda ser det av to separate billetter,
satt sammen til en booking av Travellink. Dette begrunnes med at det er to ulike PNR-
nummer for reisene, og at det er to ulike flyselskaper som ikke har samarbeid. Nemnda
mener med dette at problemstillingene/bookingene må deles opp og behandles noe
separat.

Kanselleringer, samt nektet ombordstigning, kan gi rett på standarderstatning etter
EU-forordning 261/2004. Retten til kompensasjon for kansellering gjelder ikke dersom
flyselskapet kan godtgjøre at kanselleringen skyldtes ekstraordinære omstendigheter
som ikke kunne vært unngått selv om alle rimelige tiltak var truffet, jf. EU-forordning
261/2004 artikkel 5. Retten til standarderstatning for kansellering faller også bort i
tilfeller hvor passasjeren blir informert om endringen mer enn 2 uker før avgang. Dette
gjelder enten flyreisen er kjøpt direkte fra flyselskapet eller fra en formidler, jf. EU-
domstolens dom av 11. mai 2017 (Krijgsman - SLM). 

Når det gjelder reisen fra Tenerife til Manchester (FR4333) med avreise 20.  mars 2020
legger nemnda til grunn at klager ble nektet ombordstigning. Ryanair har ikke svart
nemnda som legger klagers påstand til grunn. Klager har derfor krav på 400 euro i
standarderstatning fra Ryanair jf. EU-forordning 261/2004 artikkel 4 punkt 3, jf. artikkel
7.  

Når det gjelder reisen fra Manchester til Bergen (SK4606) med avreise 20. mars 2020 ble
klager først den 17. mars 2020 gjort oppmerksom på at flyvningen var kansellert. Dette
er mindre enn to  uker før avreise. Klager ble ikke tilbudt noen omruting. SAS har ikke
redegjort for/dokumentert årsaken til kanselleringen. Nemnda mener basert på dette
at klager har rett på standarderstatning på 250 euro fra SAS for denne kanselleringen.
Det er flyselskapene som er ansvarssubjekt etter EU-forordningen og således utbetaler
standarderstatningen.

Nemnda anbefaler at SAS utbetaler 250 euro i standarderstatning til klager, og at Ryanair
utbetaler 400 euro i standarderstatning til klager.

Når det gjelder klagers krav om refusjon av billetter og utlegg til nye flybilletter har
nemnda gjort følgende vurdering:

Ved kansellering (av SK4606) har passasjeren valget mellom refusjon av den fulle
billettprisen eller omruting snarest mulig til bestemmelsesstedet på tilsvarende
transportvilkår, jf. artikkel 5 punkt 1 bokstav a), jf. artikkel 8. Denne rettigheten oppstår
også ved nektet ombordstigning (Fav R4333), jf. artikkel 4 punkt 3.  

Det er flyselskapene som er ansvarssubjekter etter EU-forordning 261/2004 og som
således bærer ansvaret for å tilby assistanse til passasjeren. Slik nemnda ser det er det
ikke godtgjort at flyselskapene har tilbudt klager omruting i henhold til EU-forordningen.
Klager måtte omrute seg selv på egenhånd. 

Nemnda mener at Ryanair plikter å erstatte utgiftene for nye billetter regnet fra Tenerife
til Manchester pga den nektede ombordstigningen fra Tenerife til Manchester, og at
SAS plikter å erstatte ekstrautgiftene regnet fra Manchester til Bergen. Ettersom de nye
billettene er fra Tenerife til Bergen via København og Oslo er det vanskelig for nemnda
å fastsette hvor stor andel av merutgiftene som knytter seg til de ulike flyvningene.
Ettersom ca. 50 % av prisen for klagers opprinnelige billett gjaldt strekningen Tenerife-
Manchester og ca. 50 % gjaldt Manchester-Bergen, mener nemnda det er naturlig at
også merutgiftene på 2522 kroner fordeles likt mellom flyselskapene slik at flyselskapene
utbetaler 1261 kroner hver. 

De nye billetter kostet totalt 7633 NOK. Passasjeren skal ikke reise gratis. Dersom noen
av flyselskapene allerede har refundert opprinnelig ubenyttet billett kan det gjøres
fratrekk i utbetalingen.

Vedtak

Transportklagenemnda-fly anbefaler at SAS utbetaler 250 euro i standarderstatning, og
at Ryanair utbetaler 400 euro i standarderstatning. Videre anbefaler nemnda at Ryanair
og SAS utbetaler 1261 kroner hver til klager for merutgiftene.