Vedtak i Transportklagenemnda
- Kollektivreiser

Sammendrag

Krav om erstatning for drosjeutgift på grunn av manglende informasjon før reisen.

Dato
04.11.2013

Saksnummer
33/13 J

Tjenesteyter
Flytoget

Krav om erstatning for drosjeutgift på grunn av manglende informasjon før reisen.

Klager har i det vesentlige anført:

Den 15.07.13 skulle klager ta flytoget fra Skøyen kl. 04.16. Han var vel vitende om at det var
buss for tog frem til Oslo S. Klager kjøpte billett på automaten rundt kl. 04.00 og fulgte store
skilt og piler mot det som så ut til å være holdeplassen. Det var ingen andre mennesker i
området. Kl. 04.16 ser klager en buss på andre siden av veien (under broen) som kjører fort
forbi. Klager skjønner etter hvert at han har ventet på feil holdeplass. Klager presiserer at han
fulgte nøytrale, hvite skilt merket «Oslo S» hele veien. Klager viser til bilder av skiltingen han
har lagt ved klagen.

I etterkant kan det virke som han fulgte NSB sin skilting, men det sto ikke forklart på
skiltet. Som kunde var det vanskelig å tolke skiltene til ikke å tilhøre Flytoget. Klager mener
dette burde vært avklart mellom Flytoget og NSB og at det kunne vært benyttet et felles
informasjonsskilt eller satt opp informasjon ved billettautomaten. Det kom aldri klart frem
at det var to stasjoner som representerte det som til daglig opereres som samme stasjon og
samme perrong. Klager var alene på stasjonen og det var ingen å spørre.

Klager måtte ta drosje for å rekke sitt fly og krever at Flytoget erstatter utgiften på kr 950 til
drosje på grunn av villedende og manglende informasjon på Skøyen holdeplass.

Flytoget har i det vesentlige anført:

Flytoget kjørte buss for tog fra alle stasjoner i vestkorridoren en begrenset periode sommeren
2013. NSB og Flytoget har hver sin skilting til sine busser slik at reisende kommer til rett
selskaps buss.

Flytoget merker sine skilter tydelig med selskapets logo, farger og merker og «Buss for
Flytog», slik at den reisende lett skal kunne finne frem på stasjonene. Flytoget viser til bilder av
skiltingen på Skøyen stasjon som også viser plasseringen av disse.

Flytoget hadde egen vekter til stede for å hjelpe de reisende i vernevest med Flytog -logo på
Skøyen stasjon fra kl. 04.00 hver morgen.

Flytoget finner ikke grunnlag for å erstatte klagers drosjeutgifter. Flytoget har tidligere tilbudt
den reisende to billetter som et lite plaster på såret for en dårlig opplevelse, noe klager har
avslått. Flytoget ønsker likevel å opprettholde dette tilbudet.

Nemnda bemerker:

Retten til informasjon følger av EU-forordning 1371/2007 om jernbanepassasjerers rettigheter
og forpliktelser artikkel 8 med videre henvisning til vedlegg II i forordningen. I fortalens punkt
4 understrekes det at informasjonen skal gis «på forhånd og så raskt som mulig». Plikten
til å informere er spesielt viktig når tidsplanen ikke overholdes eller det skjer endringer i
jernbanetjenesten som påvirker passasjerenes reiseplan.

I henhold til Flytogets transportvilkår § 7 b kan kunden kreve erstattet direkte påregnelige
dokumenterte utgifter som følge av feil skilting fra Flytoget.

Både klager og Flytoget har sendt inn bilder av skiltingen på Skøyen stasjon til
Transportklagenemnda. Nemnda har vurdert bildene og har i den videre vurderingen delt seg
i et flertall og mindretall.

Flertallet, lederen, forbrukernes representanter og Jernbaneverkets representant,
finner at antall skilt kan ha vært egnet til å misforstå i en slik situasjon. I følge klager
kom det aldri klart frem at det var to stasjoner som representerte det som til daglig
opereres som samme stasjon og samme perrong. Flytoget har ikke kommentert dette.
Flertallet er av den oppfatning at plasseringen av skiltene og teksten på skiltene burde
vært bedre koordinert overfor de reisende.

Flytoget er nærmest til å bære ansvaret for at skiltingen var mangelfull og egnet til å misforstå
når både NSB og Flytoget hadde buss for tog fra denne stasjonen. Flertallet anbefaler derfor
at Flytoget erstatter klagers dokumenterte utgift til drosje med kr 950.

Nemndas mindretall, jernbaneforetakenes representant, er av den oppfatning at det
ikke foreligger grunnlag for å erstatte klagers utgifter. Etter mindretallets vurdering
hadde Flytoget informert sine kunder om alternativ transport gjennom skilting som
klart skiller seg fra de skilter NSB bruker. Skiltene var sentralt og lett synlig plassert
både inne på stasjonsområdet og utenfor. I sin vurdering av om skiltingen var god
nok, peker også mindretallet på at av det store antallet kunder som ble berørt av det
aktuelle avviket, er det bare denne ene kunden som har klaget på mangelfull skilting til
Flytogets busser.

På bakgrunn av flertallets vurdering traff nemnda slikt

Vedtak:

Transportklagenemnda - jernbane anbefaler at Flytoget erstatter klagers dokumenterte utgift
til drosje med kr 950.