Vedtak i Transportklagenemnda
- Kollektivreiser

Sammendrag

Krav om refusjon av ubenyttet enkeltbillett.

Dato
20.08.2024

Saksnummer
2024-00622

Tjenesteytere
Ruter

Klager har i det vesentlige anført

Klager og hans samboer skulle reise med buss fra Stig til Nationaltheatret den 19. januar
2024.

Klager anfører at de sjekket tider i appen, og at det stod at bussen skulle komme om to
minutter da de ankom holdeplassen. Klager anfører at de ventet i over 30 minutter, men
at bussen aldri kom. Klager anfører at det under hele forløpet stod på den digitale tavlen
at bussen skulle komme om to minutter. Klager anfører at de kom for sent til avtalt møte,
og at de måtte få klagers mor til å kjøre de til møtestedet. 

Klager anfører at hans samboer har fått refundert sin enkeltbillett med samme
argumenter som klager har brukt i sin klage til Ruter. Klager anfører at han har krav på
refusjon av enkeltbilletten basert på de ekstraordinære omstendighetene og den ulike
behandlingen han og samboeren har fått. 

Klager krever å få refundert enkeltbillett kjøpt 19. januar 2024.

Tjenesteyterne har i det vesentlige anført
I svar til klager, skriver Ruter at de ikke kan godkjenne forespørsel om refusjon, da det
ved forsinkelser og avvik i kollektivtilbudet er Ruters reisegaranti som gjelder. Ruter
har klare regler på at billetter ikke refunderes ved avvik i kollektivtrafikken. At klagers
kjæreste fikk refusjon på sin billett er imot disse reglene som Ruter må forholde seg til.

Klager ber om refusjon for enkeltbillett. På Ruter.no står det:

Aktiverte og delvis benyttede billetter kan refunderes, men vi refunderer ikke enkelt- og
24-timersbilletter. Her ser du hvor mye du får tilbake:

Enkeltbillett: Refunderes ikke, men unntak kan gjøres for ubenyttet billett for sykkel.

Ruter velger derfor å stå ved deres avgjørelse om å ikke refundere enkeltbilletten.

Nemnda bemerker

Klager har fremsatt krav om refusjon av enkeltbillett, kjøpt 19. januar 2024, som følge
av at bussen han skulle reise med ikke kom som planlagt, slik at klager måtte benytte
alternativ transport.  

Det følger av informasjon under Billettrefusjon på Ruters nettsider at enkeltbilletter ikke
refunderes. 

Nemndas flertall, barnsjerepresentantene og nemndsleder, kan således ikke se at
det er grunnlag for refusjon av klagers enkeltbillett. Flertallet bemerker også at det er
reisegarantien som gjelder ved avvik i kollektivtrafikken, og at billetter ikke refunderes i
disse tilfellene. Klager vil kunne ha krav på kjøregodtgjørelse i henhold til reisegarantien
for strekningen bussen skulle ha kjørt, og det anbefales at klager gis erstatning for dette. 

Forbrukerrepresentantene bemerker at klager har krav på heving av avtalen og refusjon
av billettprisen som følge av kontraktsbrudd, og det er ikke avgjørende at billetten er
en sonebillett. I dette tilfellet vil imidlertid kjøregodtgjørelse overstige billettprisen.
Forbrukerrepresentantene mener at kjøregodtgjørelse skal beregnes ut fra strekningen
tur/retur ettersom klager måtte bli kjørt.

Vedtak

Transportklagenemnda anbefaler at klager gis erstatning for kjøregodtgjørelse på
reisestrekningen. Ellers ikke medhold. Dissens.