Vedtak i Transportklagenemnda
- Kollektivreiser

Sammendrag

Refusjon av taxi til flyplassen ved innstilt tog

Dato
29.08.2019

Saksnummer
2019-00640

Tjenesteytere
Vy

Klager har i det vesentlige anført

Klager hadde planlagt å reise med tog fra Lillestrøm til Oslo Lufthavn 6. januar 2019, men
kl. 06.40 den morgenen oppdaget klager at toget var innstilt og han måtte bestille taxi til
Gardermoen. 

Klager viser til at han alltid benytter seg av Ruters reiseplanlegger for å kjøpe billett å
sjekke reiserute, men at det var ukjent for han at Vy ikke samarbeider med Ruter når det
gjelder varsel om avvik. Klager har på overnevnte grunnlag fremsatt krav om utgift til taxi
pålydende kroner 1307.

Tjenesteyterne har i det vesentlige anført
Søndag 6. januar 2019 mellom kl. 02 - 07 var togtrafikken i Norge innstilt som følge av
at Bane Nor utførte planlagt vedlikehold. Når trafikken kunne starte igjen kl. 07.00 vil
trafikken generelt starte suksessivt med utgangspunkt i startsted for avgang på en linje.

Klager opplyser at han hadde planlagt å reise med tog 504 fra Lillestrøm 6. januar kl.
07.05 med ankomst på Oslo lufthavn kl. 07.17. Tog 504 starter i Kongsberg kl. 05.34  og
var følgelig innstilt som følge av vedlikeholdet. For tog 504 hadde vi tilbud om "buss for
tog" som fremgikk i våre salgskanaler fra november 2018. Til informasjon er tog 504 vår
første avgang til Oslo lufthavn på søndager. 

I dokumentasjon fremlagt for nemnda fremkommer informasjon som ble annonsert
på stasjonenes monitorer. Videre vil det på monitor ved perrong komme rullerende
informasjon for den enkelte avgang og eventuelt alternativ transport, altså for tog 504
vil det komme informasjon ca. 3 minutter før opprinnelig annonsert avgangstid som
gir god tid for de passasjerer som ikke måtte være kjent med avviket på forhånd eller i
"publikumshall" å forflytte seg til buss. Klager anførte i sitt krav til Vy: 

"Jeg vurderte å ta bussen som var satt opp fra Lillestrøm stasjon, men den ville brukt for
lang tid og jeg ville mistet flyet mitt."

Det følger videre av fremlagt dokumentasjon for nemnda, rutetid for busstransport
utført for tog 504. Annonsert avgangstid fra Lillestrøm var kl. 07.15 med ankomst til Oslo
lufthavn kl. 07.46, altså med ankomst under 30 minutter forsinket i forhold til ordinær
ankomstid for tog. Tider fremgikk i våre kanaler som det ble henvist til. 

Videre viser Vy til fremlagt rutetabell som klager opplyser er hentet fra Ruter sin app,
og som var vedlagt i klagers krav til Vy. Her fremkommer det at Flytoget hadde tidligere
avganger enn oss denne morgen, og Vy må legge til grunn at Flytoget hadde tilbud om
buss fra Lillestrøm til Oslo lufthavn på avganger før kl. 07.00 som klager eventuelt kunne
benyttet fremfor drosje. 

Det følger av § 7 B punkt 1 i Vys transportvilkår at ved vesentlig forsinkelse/innstilling
kan den reisende ha krav på dekning av alternativ transport dersom selskapet ikke
har etablert alternativ transport inen rimelig tid. Det følger videre av § 7 bokstav a at
det for denne togruten må være tale om en forsinkelse på mer enn 30 minutter for at
bestemmelsen skal gjøre seg gjeldende. 

I dette tilfellet var det etablert og henvist til alternativ transport for tog 504 med ankomst
til Oslo lufthavn under 30 minutter forsinket. Klager valgte å benytte seg av drosje med
start kl. 06.52, som var 13 minutter før annonsert avgangstid for tog 504 og 23 minutter
før alternativ transport for tog 504. Videre opplyses det at Flytoget hadde en avgang kl.
07.10 som klager eventuelt kunne benyttet. 

Vy har på overnevnte grunnlag avvist klagers krav om refusjon av utgift til taxi pålydende
kroner 1307.

Nemnda bemerker

Klager hadde planlagt å ta tog fra Lillestrøm til Gardermoen 6. januar 2019 kl. 07.05 med
ankomst Gardermoen kl. 07.17. Klager har opplyst at han kl 06.40 oppdaget at toget var
innstilt og krever dekket utgifter til taxi med kr. 1307.-.

NSB hadde varslet innstilling av alle tog mellom kl 02 og 07 på grunn av planlagte
arbeider. 

Ifølge daværende NSBs transportvilkår § 7 kan reisende ved vesentlig forsinkelse på
visse vilkår få dekket utgifter til rimeligst mulig alternativ transport.  På den aktuelle
togstrekningen anses 30 minutters forsinkelse som vesentlig. 

Retten til å få dekket utgifter til alternativ transport gjelder ikke dersom dersom det er
satt opp alternativ transport innen rimelig tid, jf § 7 B 1.

Nemnda bemerker at det var satt opp buss for tog med avgang kl. 07.15 og med
ankomst Gardermoen kl. 07.46. Dersom klager hadde benyttet seg av buss for tog ville
han ha kommet 29 minutter senere enn planlagt til Gardermoen. 

Nemnda finner på denne bakgrunn ikke å kunne anbefale at klager får erstattet utgiftene
til taxi. 

Nemnda viser for øvrig til at det i transportvilkårene § 7 D forutsettes at det ved
ankomster til flyplasser beregnes 30 minutter ekstra tid i tillegg til innsjekkingstiden til
flyselskapet. Klager har ikke opplyst tidspunktet for avgang for hans fly.

Vedtak

Transportklagenemnda for kollektivtransport finner ikke å kunne anbefale at klager gis
medhold i sitt krav.