Vedtak i Pakkereisenemnda

Sammendrag

Krav om erstatning på grunn av forsinkelse på flyreisen
til Italia og dermed forsinket ankomst til cruiseavgang.

Dato
08.10.2014

Saksnummer
107/14PF

Tjenesteyter
MSC Cruises Scandinavia

Saken gjelder:

Krav om erstatning på grunn av forsinkelse på flyreisen til Italia og dermed forsinket ankomst
til cruiseavgang.

Klagerne har i det vesentlige anført:

Klagerne skulle på et cruise i Middelhavet med avreise fra Civitavecchia i Italia. Flyreisen skulle
gå fra Oslo via Wien til Roma. I Wien ble flyreisen til Roma kansellert og klagerne ble sittende
på flyplassen hele dagen. De fikk en voucher på 12 euro til mat. Dette holdt ikke engang til et
varmt måltid. Ut på kvelden fikk de fly til Milano der de overnattet på et hotell ved flyplassen.
De fikk ikke tilbud om noe mat på hotellet. Neste dag tok de buss til Genova hvor cruiseskipet
nå var ankommet.

Klagerne kom om bord ett døgn forsinket.

Klager har sendt klage til MSC cruises som de hadde kjøpt fly- og cruisepakken fra.
Klagebehandlingen tok svært lang tid og først etter 6 måneder fikk de et tilbud om erstatning
tilsvarende 1/7 av reisens pris, kr 2.234 for to personer.

Klager har ikke akseptert dette tilbudet.

De krever erstatning for forsinkelsen og viser til EU-forordning 261/2004.

I tillegg krever de erstatning for ikke å ha blitt tilbudt tilstrekkelig med mat og drikke i
ventetiden, erstatning for at de gikk glipp av en middag med vin om bord i cruiseskipet og for
at de ikke fikk tid til å se Genova fordi de ankom sent.

MSC Cruises har i det vesentlige anført:

MSC Cruises beklager den lange saksbehandlingstiden som dessverre skyldtes
implementeringen av nytt back office system.

Flyselskapet er den direkte årsaken til forsinkelsen og de tilbød kunden en voucher på 12
euro. Kunden har via sitt reisebyrå krevd 1/7 av pakkeprisen og det er imøtekommet. MSC
Cruises har aldri blitt presentert for et krav om refundering av måltider. Korrespondansen har
i all hovedsak foregått mellom Ticket, som er kundens reisebyrå, og MSC Cruises.

Klagerne har fått sitt krav om erstatning innvilget ved at MSC Cruises har tilbudt en utbetaling
på kr 2.234, som tilsvarer 1/7 av pakkeprisen for to personer.

Nemnda bemerker:

Klagerne bestilte cruise med MSC Cruises. Avtalen omfattet transport Oslo/Wien/Roma. Flyet
fra Oslo gikk kl. 06.40 og ankom Wien kl. 09.10.

Flyet klagerne skulle ha reist med fra Wien til Roma, med rutetid kl. 12.45, ble kansellert. Det
er ikke opplyst hva grunnen til dette var. Først kl. 21.00 fikk klagerne billetter til et fly som gikk
til Milano. Etter hotellovernatting og buss til Genova kom de ombord, ca 33 timer forsinket. På
flyplassen i Wien fikk de en voucher på 12 euro til dekning av mat frem til ny flyavgang.

En flypassasjer har etter Art.7 i EU-forordning 261/2004 rett til erstatning ved en flyforsinkelse
hvis vedkommende kommer frem til bestemmelsesstedet mer en tre timer forsinket. Rett til
erstatning gjelder ikke dersom flyselskapet/turarrangør kan godtgjøre at forsinkelsen skyldes
«ekstraordinære omstendigheter som ikke kunne ha vært unngått selv om alle rimelige tiltak
var truffet» - Art.5 nr.3. Det er flyselskapet som etter dette må godtgjøre at det foreligger slike
ekstraordinære omstendigheter, og bestemmelsen tolkes strengt. Det er flyselskapet som
har størst mulighet til å påvirke og forhindre at feil oppstår. Også preventive hensyn tilsier at
flyselskapet i utgangspunktet må bære ansvaret når en avgang blir kansellert.

I det foreliggende tilfelle er det overhodet ikke gitt noen opplysninger om årsaken
til kanselleringen. Om det er en teknisk årsak eller om kanselleringen skyldes andre
omstendigheter vites derfor ikke. Flyselskapet har da uansett ikke oppfylt sin bevisbyrde.
Nemnda må etter dette legge til grunn at det ikke foreligger slike ekstraordinære
omstendigheter som forordningen krever for at flyselskapet kan fritas for ansvar. Forsinkelsen
skyldtes i dette tilfellet kanselleringen av flyreisen fra Wien til Roma, noe som medførte at
klagerne gikk glipp av et døgn om bord i cruiseskipet og gikk glipp av muligheten til å se seg
om i Genova fordi de forståelig nok var slitne etter ca. 33 timers ekstra reisetid. Klagerne har
etter dette krav på erstatning etter EU-forordning nr. 261/2004 av 11. februar 2004, artikkel 6
nr. 1b), jfr. artikkel 7 nr. 1b) med 400 euro pr. person. Denne erstatningen er ment å dekke det
tap forsinkelsen har påført klagerne, slik som tapte måltider ombord etc.

Klagerne fikk kun en voucher på 12 euro til dekning av utgifter til mat.

Forsinkelsen var på mer enn 8 timer. Det legges da til grunn at opprinnelig avgangstid
var kl. 12.45. Den utgiftsdekning som ble gitt står da etter nemndas syn ikke i forhold til
forsinkelsens lengde. Nemnda finner etter omstendighetene at klagerne bør ha krav på kr
400,- til dekning av forpleiningsutgifter, jfr. forordningens artikkel 9.

Vedtak:

Reklamasjonsnemnda for pakkereiser anbefaler at klagerne gis erstatning med 400 euro
pr. person for forsinkelsen og at de i tillegg til voucheren på 12 euro blir erstattet kr 400 pr.
person til dekning av utgifter til mat og drikke.

Vedtaket er enstemmig.