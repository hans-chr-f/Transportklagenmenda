Vedtak i Transportklagenemnda - Fly

Sammendrag

Krav om standarderstatning for forsinket ankomst.

Dato
19.09.2022

Saksnummer
2022-00836

Tjenesteytere
SAS

Klager har i det vesentlige anført

Klager hadde billett med SAS og skulle reise fra Bergen via Oslo og København til Palanga
den 9. februar 2020. Flyvningen fra Bergen ble forsinket og klager rakk ikke sine videre
forbindelser. Han ble omrutet og ankom Palanga neste dag kl. 14.35 med en forsinkelse
på 13 timer og 40 minutter. SAS har i sitt svar til klager avvist hans erstatningskrav og
begrunnet forsinkelsen med såkalte ATC (Air Traffic Control) restriksjoner.

Klager krever standarderstatning på 250 euro i henhold til EU-forordning 261/2004 for
forsinkelsen.

Tjenesteyterne har i det vesentlige anført
SAS har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10

SAS har svart klager at forsinkelsen skyldtes restriksjoner i luftrommet. Slike restriksjoner
eller trafikkreguleringer ligger utenfor flyselskapets kontroll. SAS har ikke svart nemnda
og har ikke fremlagt noen form for dokumentasjon, verken til klager eller til nemnda, for
at forsinkelsen skyldtes ekstraordinære omstendigheter som ikke kunne vært unngått.
Klager har derfor krav på standarderstatning på 250 euro.

Vedtak

Transportklagenemnda anbefaler at SAS utbetaler standarderstatning på 250 euro til
klager.