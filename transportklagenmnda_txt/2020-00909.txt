Vedtak i Transportklagenemnda - Fly

Sammendrag

Krav om utbetaling av kostnader til offentlig transport fra
flyselskapet. Klager har fått penger fra forsikringsselskapet.

Dato
15.12.2020

Saksnummer
2020-00909

Tjenesteytere
Norwegian Air Shuttle

Klager har i det vesentlige anført

Klager skulle reise med D85330 sammen med sin far fra Alicante til Torp den 16. januar
2020. Klager anfører at de fikk beskjed om at flyvningen var kansellert, og de ble omrutet
med en ny flyvning fra Barcelona til Oslo dagen etter. Klager anfører at Norwegian oppga
at de ville dekke utgifter til offentlig transport fra Alicante til Barcelona, men ikke taxi. På
grunn av helsetilstanden til faren måtte klager og faren ta taxi fra Alicante til Barcelona
og be noen om å kjøre dem fra Gardermoen til Torp. Taxituren kostet 707 euro, og klager
oppgir å ha betalt 2000 kroner for kjøreturen fra Gardermoen til Torp.

Klager krever refusjon av det det ville ha kostet å ta offentlig transport mellom Alicante
og Barcelona og Gardermoen og Torp fra flyselskapet. Klager har fått dekket 1047 kroner
av reiseforsikringen sin.

Tjenesteyterne har i det vesentlige anført
Norwegian forstår saken slik at klager skulle reise fra Alicante til Torp med D85330
den 16. januar 2020. Før ankomst på flyplassen fikk klager beskjed om at flyvningen
var innstilt grunnet brann på flyplassen. Han tok derfor kontakt vedrørende
ombookingsmuligheter. Klager valgte å reise fra Barcelona til Oslo neste dag, og fikk
beskjed om at Norwegian ikke ville dekke taxi fra Alicante til Barcelona, kun offentlig
transport. Klager valgte likevel å ta taxi fra Alicante til Barcelona og krever disse utgiftene
nå dekket, pålydende 707 euro.

Først og fremst ønsker Norwegian å klarlegge at D85330 ikke ble kansellert. Flyplassen
klarte å tilrettelegge for at Norwegians fly likevel kunne gå, på tross av utfordringene
med branntilløp. Passasjerene som da befant seg på flyplassen, fikk følgelig være med,
og D85330 gikk fra Alicante på oppsatt tid uten forsinkelser. Det er derfor ikke grunnlag
for å tilkjenne standardkompensasjon.

Videre vil Norwegian påpeke at klager allerede har fått dekket sine utgifter til hotell i
Barcelona, mat og transport til Barcelona flyplass fra hotellet. Totalt 3210 kroner er blitt
utbetalt til klager.

Ved slike typer ombookingstilfeller vil Norwegian dekke rimelige utgifter som kunden
måtte ha. Utgifter som skal kunne erstattes, må være påviselige i form av kvitteringer
og innenfor rimelighetens grenser. Dette ble også klager informert om, men han valgte
likevel å ta taxi. Norwegian henviser således til klagers tapsbegrensningsplikt.

Norwegian anser utgiftene til taxi mellom Alicante og Barcelona pålydende 707 euro for
å være urimelig høye, da det finnes en rekke alternativer med offentlig transport som er
billigere. Norwegian viser også til at klager trosset selskapets oppfordring og påførte seg
utgiften selv om han visste han ikke ville få dette dekket.

Norwegian vil ikke imøtekomme klagers krav om refusjon av 707 euro for taxi.

Nemnda bemerker

På bakgrunn av sakens opplysninger legger nemnda til grunn at flyvningen D85330 fra
Alicante til Torp ikke ble kansellert. Klager og medpassasjeren ble likevel omrutet med en
annen flyvning fra Barcelona til Oslo i henhold til opprinnelig beskjed om kansellering.
Klager har fått dekket utgifter til hotell i Barcelona, mat og transport mellom flyplassen
og hotellet i Barcelona. Klager fikk beskjed om at utgifter til offentlig transport fra
Alicante til Barcelona og fra Gardermoen til Torp ville bli dekket, men at utgifter til taxi
ikke ville bli dekket.

Klager krever ikke å få dekket taxiregningen. Klager krever å få utgifter som tilsvarer
offentlig transport dekket av flyselskapet.

Nemnda bemerker at flyselskapet er forpliktet til å dekke rimelige utgifter som klager
ble påført som følge av at han måtte reise fra et annet sted og ankom annen destinasjon
enn opprinnelig planlagt. Nemnda mener derfor at flyselskapet må gi refusjon av utgifter
som tilsvarer offentlig transport for klager og hans reisefølge på strekningene Alicante-
Barcelona og Gardermoen-Torp. Norwegian har ikke kommentert hva som anses som
rimelige utgifter i denne sammenheng. Nemnda fastsetter erstatningen skjønnsmessig til
kroner 2 000.

Vedtak

Transportklagenemnda - fly anbefaler at Norwegian betaler kroner 2 000 til klager i
refusjon for transportutgifter.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.