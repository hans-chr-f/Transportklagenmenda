Vedtak i Pakkereisenemnda

Sammendrag

Saken gjelder en ombooking av flybilletter som ikke ble meddelt kunden.

Dato
..

Saksnummer
259/13P

Tjenesteyter
Reisefeberno

Sakens dokumenter ble lagt frem.

Klager: X

Turarrangør: Reisefeber.no

Reisemål: Riga

Antall reisende: 2

Reisens pris: 6.120,-

Tidsrom: 240513 - 290513

Saken gjelder:

Saken gjelder en ombooking av flybilletter som ikke ble meddelt kunden.

Klagerne kjøpte flybilletter og hotell i Riga gjennom Reisefeber.no.

De hadde billetter for hjemreise onsdag 29. mai med et Norwegian-fly med avgang kl. 16.00
til København. De ankom flyplassen i Riga kl 1330. På dette tidspunkt var innsjekking til Oslo
med et fly fra Norwegian fremdeles i gang. Klagerne, som hadde billetter til København-flyet,
ventet på innsjekking til dette flyet. Ved skranken fikk de beskjed om at de skulle ha vært med
Oslo-flyet. For klagerne var dette uforståelig, for billettene de hadde lød på reise fra Riga via
København til Trondheim.

Etter 1,5 timers telefonering til Norwegian kundeservice endte det opp med at klagerne måtte
kjøpe nye billetter til Trondheim. Prisen på disse var kr 6.120,-

Klagerne har forholdt seg til den elektroniske billetten som var utstedt av Reisefeber, Etter
at billetten var utstedt har klagerne ikke mottatt noen beskjed om endring. Klagerne prøvde
også å ringe Reisefeber, men kom ikke igjennom.

Det kan muligens skyldes at selskapet har et 815-nummer.

Klagerne ønsker å få refundert kostnadene for kjøp av nye billetter samt telefonkostnader,
totalt kr 6.318,-.

Reisefeber.no viser til at ved ankomst Værnes fikk klagerne informasjon om at
Norwegian-flyet var forsinket, og at de ikke ville rekke flyet videre til Riga.

Klagerne tok da direkte kontakt med Norwegian og bestilte nye billetter til London. De
avbooket med dette sin flyreise til Riga, som inngikk i pakkereisen som ble booket igjennom
Reisefeber. Ved å gjøre dette mener Reisefeber at klagerne har hevet kjøpet av pakkereisen og
inngått en ny avtale med Norwegian.

Klagerne endret imidlertid mening og ville ikke lenger dra til London da det ble klart at de
ikke ville få hotell dekket av forsikringsselskapet. Reisefeber hevder at Norwegian booket om
klagerne til Riga med beskjed om at de ikke lenger hadde samme retur som opprinnelig.

Reisefeber har tilbakebetalt kr 380,- for den hotellnatten i Riga som ikke ble brukt.

Nemnda bemerker:

Reisefeber.no har anført at klagerne har avbooket den bestilte pakkereisen og i stedet
bestilt en tur til London med Norwegian da det viste seg at det flyet de opprinnelig skulle ha
reist med var så forsinket at de ikke ville rekke et korresponderende fly til Riga, men måtte
overnatte i Oslo. Det er vanskelig for nemnda å forholde seg til denne opplysningen da den,
slik saken er opplyst, kun fremstår som en påstand fra arrangørens side som ikke støttes
av noen av de fremlagte dokumenter i saken. Nemnda har også vanskeligheter med å se at
reisende som får sin utreise forsinket på grunn av forsinkelse av et rutefly, skal være avskåret
fra å få billettene ombooket på flyplassen til neste rutefly uten å gå veien om Reisefeber. Ofte
er det kort tid mellom avgangene, og en så tungvint prosedyre er egnet til å forsinke reisen
ytterligere.

Nemnda finner å måtte betrakte reisen som en pakkereise.

En pakkereise er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er at det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m,v,, jf. alminnelige vilkår for pakkereiser pkt. 2. Den reisende
plikter å overholde arrangørens eventuelle bestemmelser om bekreftelse av returbilletter på
rutefly, jf. pkt. 7.2 bokstav f).

Som det fremgår av klagernes fremstilling ovenfor, ankom de flyplassen mens innsjekking til
Norwegians Oslo-fly pågikk. De trodde imidlertid at deres billetter var booket via København.
Da de noe senere forsøkte å sjekke inn med København-flyet viste det seg at billettene var
kansellert. De tok kontakt med flyselskapet og forsøkte å oppnå kontakt med Reisefeber, men
lykkes ikke med det.

For å komme hjem hadde de et utlegg til nye billetter på kr 6.120,- og telefonutgifter på kr
198,-, til sammen kr 6.318,-.

Nemnda legger til grunn at det er en mangel ved pakkereisen at klagerne ikke fikk
utstedt nye returbilletter når de billettene som fremgikk av deres reisedokumentasjon
av en eller annen grunn ble kansellert. Klagerne hadde ingen mulighet til å vite om
endringen. Slik saken er fremstilt fra klagernes side, kunne de ha rukket det flyet de
etter endringen hadde billetter til hvis de bare hadde visst om endringen. Slik faktum
er fremstilt i denne saken ville klagerne heller ikke ha oppdaget feilen om de hadde
sjekket avgangstidene på www.checkmytrip.com, slik Reisefeber anfører, for det var
reiseruten som uten deres vitende var endret, og ikke avgangstiden.

Klagernes avtalepart er Reisefeber, og Reisefeber hefter for de feil som måtte være begått av
transportøren. Om Reisefeber eventuelt kan søke regress hos transportøren er et spørsmål
nemnda ikke kan ta stilling til.

Vedtak:

Reklamasjonsnemnda for pakkereiser anbefaler klagernes ekstrautgifter på kr 6.318,-
refunderes.

Vedtaket var enstemmig.