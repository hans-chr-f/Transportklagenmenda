Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.05.2020

Saksnummer
2019-04283

Tjenesteytere
Widerøe

Klager har i det vesentlige anført

Klager skulle reise fra Kristiansund til Bergen den 16. september 2019 kl. 06:00 med
WF561. Flyet ble kansellert og klager ble booket om til WF563 med avgang kl. 09:35. 

Klager krever standarderstatning på 250 euro i henhold til EU-forordning 261/2004.

Tjenesteyterne har i det vesentlige anført
Widerøe kansellerte flyvning WF561 den 16. september 2019 med avgang kl. 06.00 på
grunn av mangel på personale. Personale som skulle operere flyvningen skulle komme
inn med SK2309 kvelden i forveien, men flyet kunne ikke lande i Kristiansund grunnet
værforholdene.  

Widerøe har lagt med dokumentasjon på METAR som bekrefter sterk vind denne kvelden
15. september. 

Widerøe kan ikke imøtekomme klagers krav om standarderstatning.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Widerøe har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flyvning ble kansellert grunnet mangel på crew
som følge av dårlige værforhold, sterk vind. Det er ikke noe krav om at flyselskapene
har full bemanning på alle flyplasser til enhver tid for å ta høyde for forsinkelser eller
kanselleringer.

Klager har etter dette ikke rett til standarderstatning.

Saken er behandlet med én forbrukerrepresentant i medhold av
transportklagenemndforskriften §5-5 (5).

Vedtak

Transportklagenemnda - fly anbefaler ikke at klager gis medhold.