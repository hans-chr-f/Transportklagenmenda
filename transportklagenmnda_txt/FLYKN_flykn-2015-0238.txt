Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.01.2016

Saksnummer
0238/15F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klagerne skulle reise fra Trondheim til Malaga via Oslo den 26. desember 2014 kl. 17:00.
DY765 fra Trondheim ble forsinket slik at klagerne mistet sin videreforbindelse. De ble booket
om til ny avgang dagen etter kl. 07:10, og ankom bestemmelsesstedet 12 timer forsinket.

Klagerne stiller seg undrende til Norwegians påstand om at værforholdene utelukkende var
årsaken til forsinkelsen, da andre selskap tok av med langt kortere forsinkelser. DY765 var
ferdig boardet lenge før det tok av. Klager mener årsaken til den lange forsinkelsen var at det
ble brukt lang tid på å fylle opp flyet med passasjerer fra et av Norwegians andre fly som ble
kansellert grunnet tekniske årsaker. Dette flyet skulle ha gått kl. 16:20.

Klager krever standarderstatning 400 euro per person.

Det vises for øvrig til klagers brev.

Norwegian har i det vesentlige anført:

DY765 ble forsinket 1 time og 5 minutter grunnet sent ankommet fly som følge av dårlige
værforhold, det vises til fremlagt dokumentasjon.

Klagerne mottok forpleining i tråd med EU-forordning 261/2004, og ble booket om til neste
ledige fly dagen etter. Det var 2. juledag og ikke tilgjengelige plasser med andre selskap.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Norwegian kan ikke imøtekomme klagernes krav.

Det vises for øvrig til Norwegians brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Det fremkommer av «movement progress», som Norwegian har fremlagt, at flyet kom 33
minutter forsinket til Trondheim. Det er uklart hva som var årsaken til dette. Norwegian har
ikke fremlagt noen dokumentasjon som forklarer forsinkelsen.

Klager har videre opplyst at avgangen ble forsinket fordi man tok med passasjerer fra
16.20 flyet. Dette er ikke kommentert av Norwegian. Det fremgår imidlertid av «movement
progress» at det var en forsinkelse på 15 minutter grunnet passasjerer.

Nemnda er etter en samlet vurdering av den oppfatning at Norwegian ikke har godtgjort at
forsinkelsen på klagers flygning skyldtes en ekstraordinær omstendighet som ikke kunne
vært unngått selv om alle rimelige tiltak var truffet. Forsinkelsen gir etter dette rett til en
standarderstatning på 400 euro per person. Nemnda anbefaler at Norwegian utbetaler
erstatningen.

Vedtak:

Transportklagenemnda-fly anbefaler at Norwegian utbetaler 400 euro per person.

Vedtaket var enstemmig.