Vedtak i Transportklagenemnda - Fly

Sammendrag

Krav om refusjon av nye flybilletter og togbilletter.
Anført at beskjed om kansellering aldri ble mottatt.

Dato
26.04.2021

Saksnummer
2020-03206

Tjenesteytere
Norwegian Air Shuttle

Klager har i det vesentlige anført

Klager hadde bestilt en reise for seg selv og to medpassasjerer med DY994 fra Oslo til
Billund den 27. juli 2020, og retur med DY997 fra Billund til Oslo den 2. august 2020.
DY994 hadde avgang kl. 14.05 fra Oslo. Klager anfører at avgangstiden ble flyttet til kl.
12.20, men dette fikk de ikke beskjed om før de møtte opp på flyplassen. Samtidig fikk de
beskjed om at også hjemreisen var blitt flyttet, fra kl. 20.35 til kl. 10.35.

Siden de mistet flyet den 27. juli, valgte de å kjøpe nye billetter etter å ha snakket med
Norwegians servicekontor på Gardermoen.

Klager krever refusjon av utgiftene til nye flybilletter til København pålydende 6 900 NOK
og togbilletter fra København til Fredericia pålydende 198 DKK.

Tjenesteyterne har i det vesentlige anført
Norwegian har på tross av oppfordring og utsatt svarfrist ikke inngitt tilsvar i saken.

Overfor klager har Norwegian anført at DY994 ble kansellert som følge av covid-19-
pandemien.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Nemnda legger på bakgrunn av sakens opplysninger til grunn at avgangstiden til DY994
fra Oslo til Billund ble endret.

En ruteendring innebærer kansellering av en avtalt flyvning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før planlagt avgangstid.

Klager har anført at han ikke mottok beskjed om ruteendringen. Norwegian har ikke
imøtegått denne påstanden. Selskapet har overfor klager anført at flyvningen ble
kansellert som følge av covid-19-pandemien.

Nemnda kan ikke se at Norwegian har godtgjort verken at klager ble informert mer
enn to uker før planlagt avgangstid, eller at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Norwegian har til klager opplyst at kanselleringen skyldtes "travel restrictions imposed by
national authorities as a result of COVID-19". I juli 2020 var det imidlertid åpent for reiser
mellom de to landene. Det bemerkes også at billettene ble kjøpt i juni 2020, og at det
etter hva nemnda kjenner til ikke skjedde noen innskjerpinger i restriksjonene mellom de
to landene i perioden mellom kjøp og kansellering. Nemnda mener derfor at Norwegian
ikke har godtgjort slike ekstraordinære omstendigheter som ikke kunne vært unngått.
Nemnda mener på denne bakgrunn at klager har rett til 250 euro standarderstatning
per person i henhold til EU-forordning 261/2004 artikkel 5 og 7. Også ruteendringen
på returen er å anse som en kansellering etter forordningen, og gir rett på samme
standarderstatning etter artikkel 5 og 7. 

Klager har fremsatt krav om refusjon av utgifter til alternativ transport pålydende totalt
7 190,74 NOK. Etter forordningens artikkel 8 har den reisende ved kansellering rett på
omruting eller refusjon av billettutgiftene etter eget valg. Nemnda legger til grunn at
klager ønsket omruting, men at Norwegian ikke sørget for dette da klager snakket med
dem på Gardermoen. Klager har på denne bakgrunn sørget for omruting selv, og har
krav på erstatning for kostnadene til dette.

Vedtak

Transportklagenemnda anbefaler at Norwegian utbetaler totalt 1 500 euro i
standarderstatning og 7 190,74 NOK for kostnader til omruting til klager.