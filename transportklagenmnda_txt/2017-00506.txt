Vedtak i Pakkereisenemnda

Sammendrag

Krav om prisavslag grunnet manglende informasjon
om visum på cruise til Brasil for en U.S. borger.

Dato
19.06.2017

Saksnummer
2017-00506

Tjenesteytere
Reiselyst og Norwegian Cruise Center AS

Klager har i det vesentlige anført

Klager bestilte cruise for fire personer med innkvartering i to lugarer fra Montevideo til
Rio de Janeiro i perioden 23.12.2016 - 06.01.2017. Totalpris 65.884 for to lugarer.  

Da klager skulle sjekke inn på skipet i Buenos Aires 23.12.2016 fikk samboeren til
datteren ikke komme om bord pga. at han ikke hadde visum til Brasil da alle U.S og
Canadiske borgere måtte ha det. De fikk anbefalt å ta taxi til Den Brasilianske ambassade
i Buneos Aires, noe de gjorde, men da de kom frem hadde de stengt kl. 13.00. Fra skipet
fikk de anbefalt å reise til Montevideo og oppsøke Det Brasilianske konsulatet der den
26.12.2016. Rederiet hadde sendt passasjerer dit flere ganger tidligere med god erfaring.
De gjorde dette og fikk visum mandag ettermiddag, og tok nattflyet til Rio og kom om
bord på skipet 27.12.2016 kl. 09.00.

På konsulatet hadde de sagt at dette var typisk for NCL, dette hadde skjedd flere ganger
tidligere. Andre rederier hadde ikke dette problemet da de informerte sine passasjerer
på forhånd. Det var ca. 140 U.S. borgere om bord og klager snakket med mange av dem.
De fortalte de hadde fått e-post enten fra NCL eller Reisebyrået sitt om at de måtte ha
visum til Brasil.

Dette ble noen triste dager for familien da de skulle feire jul og klagers datters bursdag
26.12. Hun ble med samboeren for å vente på visumet. Utgifter:

Hotell fire dager $723, ferge Buenos Aires til Montevideo to personer $323, flybilletter to
personer $1228, totalt $2274. Mat , taxier, etc er ikke medregnet. Klager krever at de fire
dagene + drikkepakken blir refundert + en god kompensasjon for en delvis ødelagt ferie.
Prisen for en lugar i fire dager var kr. 9.412.

Klager anfører at det var han som opplyste at cruiset var kraftig nedpriset og ba Reiselyst
og Norwegian Cruise Center om å forsøke å redusere prisen. Hvis ikke vurderte klager å
kansellere og bestille på nytt. 

Det tok fem timer å få visum i Montevideo. Dersom mailen fra NCL hadde kommet frem
til klager den 17.12.2016, så hadde alt vært ok. Klager regner med at et visum hadde
tatt omtrent den samme tiden i New York ved oppmøte på konsulatet. Klagers datters
samboer reiste ikke før 21.12.2016 om kvelden. 

Klager krever minimum kr. 9.412 refundert. Dette er prisen for den lugaren som stod
tom i fire dager. Klager fikk utgifter på over kr. 20.000.

Det vises for øvrig til korrespondanse fra klager.

Tjenesteyterne har i det vesentlige anført
Reiselyst og Norwegian Cruise Center anfører at det er vanskelig å forholde seg til
klagers bortforklaring av forskjellige ting som er sagt i løpet av deres svært mange
telefonsamtaler. Blant annet at klager fortalte at han ikke hadde lest reisevilkårene
eller annen informasjon før han kom hjem igjen, han har heller ikke videreformidlet
vilkår og informasjon til sine medreisende. Dersom klager hadde lest reisevilkårene
før han bestilte reisen, eller på et eller annet tidspunkt frem mot reisen, nesten 6
måneder, ville han ha blitt oppmerksom på punktet om ansvaret for å sjekke hvilke
innreisebestemmelser som gjelder andre lands borgere.

Reiselyst og Norwegian Cruise Center anfører at den automatiske mailen NCL sier de
har sendt 17.12.2016 som Reiselyst og Norwegian Cruise Center ikke har mottatt, ei
heller for andre reisende i samme situasjon, er uten betydning. Årsaken er at de har fått
opplyst at visa til Brasil for amerikanske statsborgere har en normal behandlingstid på ti
arbeidsdager, lengre rundt høytider som jul og nyttår.  

Reiselyst og Norwegian Cruise Center anfører at de ikke mottok noen e-post fra NCL
den 17.12.2016. De anfører også at det ville vært en merkelig ting å gjøre så kort tid før
avreise. Den 17.12.2016 var en lørdag og de hadde bare hatt en dag eller to på å skaffe
visum før reisen.

Reiselyst og Norwegian Cruise Center avviser at de har gitt mangelfull eller feil
informasjon. Hele problemet kunne vært unngått hvis reisevilkårene var lest og/eller blitt
formidlet til medreisende. Hvis klager mente at Reiselyst og Norwegian Cruise Center var
ansvarlige kunne han også kontaktet dem når problemet oppsto, da de har 24 timers
vakttelefon og kunne ha bidratt til en bedre og rimeligere løsning av problemet. Per
telefon har klager oppgitt at han ikke bebreider Reiselyst og Norwegian Cruise Center,
men NCL. 

Reiselyst og Norwegian Cruise Center har hatt utstrakt kontakt med klager fra
bestillingstidspunktet til reisen, og klarte blant annet i denne perioden og redusere
prisen på reisen med over 30%. 

Det vises for øvrig til korrespondanse fra Reiselyst og Norwegian Cruise Center AS.

Nemnda bemerker

I medhold av pakkereiseloven § 3-3 skal arrangøren gi kunden alle relevante
opplysninger om avtalevilkårene før avtale inngås. I tillegg skal kunden informeres om
vesentlige praktiske forhold som har betydning for pakkereisen, slik som pass samt
hvilke visumkrav som gjelder for borgere fra stater som er parter i EØS-avtalen.  

Hvis den som skal reise er borger av et annet land enn de som er parter i EØS-avtalen
har arrangøren ikke en lovpålagt informasjonsplikt om visumregler. Etter de alminnelige
vilkår for pakkereiser punkt 4.2 annet avsnitt har arrangøren plikt til å gi anvisning
om hvor den reisende kan innhente de nødvendige opplysninger om gjeldende
innreisebestemmelser.  Det er gjort i dette tilfellet, hvor det er henvist til konsulat/
ambassade.

For amerikanske statsborgere finnes reglene lett tilgjengelig på nettsidene til US
Department of State – Bureau of Consular Affairs – US Passports & International Travel.  

NCL har i sine reisebetingelser punkt 8.1 inntatt opplysninger om pass, visum etc. Det
opplyses at ved bestilling av reisen vil nødvendige opplysninger om visumkrav og andre
formaliteter bli gitt av NCL eller salgsagent. Kunden må imidlertid opplyse om det er
noen i reisefølget som ikke reiser på ordinært norsk pass.  Kunden er selv ansvarlig for
å få nødvendig visum etc. før avreise.  NCL har ifølge reisebetingelsene intet ansvar
dersom det oppstår formelle forhold som hindrer deltakelse på reisen. 

Saken her gjelder et cruise som startet i Buenos Aires.  
Reisen ble bestilt og betalt ca. seks måneder før avreise. To av de reisende oppdaget
først da de skulle sjekke inn på skipet at det krevdes visum for amerikanske borgere for
innreise i Brasil. 

Cruiserederiet NCL skal den 17. desember ha sendt ut et automatisk varsel om at det
forelå visumplikt for amerikanske statsborgere. Innsjekking på skipet var 23.desember,
og skipet lå i Buenos Aires.  Mellom 17.desember og 23.desember er det en helg.
Arrangøren i Norge har etter det som opplyses ikke mottatt noe slikt varsel.

Nemnda tar ikke stilling til om varsel er mottatt eller ikke.  Nemnda er etter
omstendighetene enig med arrangøren i at et slikt varsel uansett ville være gitt for
sent, da det etter nemndas syn må anses som meget tvilsomt om eventuelle reisende
som manglet visum ville ha rukket å skaffe seg dette på den korte tiden som gjensto til
avreise. Det er opplyst at behandlingstiden for visumsøknader er relativt lang omkring
høytider, muligens omkring 10 dager.

Nemnda finner at klageren i dette tilfellet selv var nærmest til å sette seg inn i de regler
som gjaldt for den reisen som ble bestilt.  Nemnda kan etter dette ikke se at klageren har
krav på refusjon.

Vedtak

Pakkereisenemnda kan i dette tilfellet ikke anbefale at klageren gis refusjon.