Vedtak i Transportklagenemnda - Fly

Sammendrag

Krav om refusjon av ekstra utgifter til ny billett grunnet kansellering.

Dato
26.01.2022

Saksnummer
2021-01306

Tjenesteytere
Supersaver
SAS

Klager har i det vesentlige anført

Klager hadde bestilt en reise t/r Oslo - Monterrey via Amsterdam og Mexico City for
reise 15. juli - 3. august 2021. Reisen var med Aeromexico og SAS og var bestilt hos
Supersaver. 

Den 12. juli ble klager informert om at SK1550 fra Amsterdam til Oslo på returen var
kansellert. Den 13. juli ringte klager til Supersaver for hjelp til ombooking. Hun fikk
beskjed om å betale et gebyr på kroner 375 dersom hun ønsket hjelp. Klager betalte,
men mottok ingen assistanse fra reisebyrået. Hun endte opp med å kjøpe ny billett til
kroner 3 082 på strekningen Amsterdam - Oslo.   

Klager har i ettertid mottatt refusjon fra Supersaver på gebyret på kroner 375. 

Klager krever full refusjon av den nye billetten med KLM, kroner 3 082.

Tjenesteyterne har i det vesentlige anført
SAS har i det vesentlige anført:

SAS kansellerte SK1550 med avreise 4. august 2021 den 12. juli 2021, mer enn 14 dager
før avreise. Billetten var utstedt på Aero Mexico dokument og reisebyrået Supersaver har
ifølge dem selv, sendt en refusjonsforespørsel til flyselskapet.

Slik SAS ser det, er dette en sak mellom reisebyrået Supersaver og flyselskapet Aero
Mexico som sitter på pengene.

Supersaver har i det vesentlige anført:

Supersaver har sendt refusjonssøknad til SAS angående strekningen Amsterdam - Oslo
med SK1550. Supersaver kan ikke garantere at SAS vil godkjenne søknaden. Supersaver
har refundert gebyret på kroner 375, da reisebyrået ikke kunne levere den tjenesten
klager ønsket i forbindelse med kanselleringen.

Nemnda bemerker

Basert på sakens opplysninger legger nemnda til grunn at klagers flyvninger mellom
Amsterdam og Oslo ble kansellert mer enn 14 dager i forveien. Klager har derfor ikke rett
på standarderstatning i henhold til EU-forordning 261/2004 artikkel 5 nummer 1 bokstav
c punkt i). 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Det følger av EU-forordning 261/2004 artikkel 5 nr. 1 at det ved kansellering er det
"transporterende luftfartsselskapet" som skal tilby assistanse etter artikkel 8, altså
omruting eller refusjon. Flyselskapet er etter forordningen ansvarlig overfor passasjeren
direkte selv om reisen er kjøpt av et online reisebyrå. 

Klager ble ikke tilbudt omruting. Nemnda mener derfor at SAS må refundere klagers
billettutgifter på kroner 3 082. Dersom klager har mottatt refusjon av den ubenyttede
billetten mellom Amsterdam og Oslo, kommer denne til fradrag.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS refunderer kroner 3 082 til klager. Eventuell
refusjon av opprinnelig billett kommer til fradrag.