Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
09.10.2018

Saksnummer
2017-03146

Tjenesteytere
SAS

Klager har i det vesentlige anført

Klager skulle reise med SAS' flyvning SK2304 fra Kristiansund til Oslo lufthavn 15.
november 2017 kl. 09.20. Flyvningen ble kansellert, og klager har på denne bakgrunn
fremsatt krav om standardkompensasjon i henhold til EU-forordning 261/2004 på 250
euro pr. person, totalt 500 euro for to passasjerer.

Tjenesteyterne har i det vesentlige anført
SAS' flyvning SK2304 den 15. november 2017 ble kansellert som følge av lynnedslag på
tidligere flyvning. SK2301 fra Oslo til Kristiansund ble truffet av lyn. SAS viser til fremlagt
dokumentasjon. 

Flyprodusenten krever at flyselskapet gjennomfører en teknisk inspeksjon av
flymaskinen etter lynnedslag. Som følge av slik inspeksjon ble klagers flyvning kansellert,
og de berørte passasjerene ble booket om til neste flyvning til Oslo, SK2306 samme dag
kl. 14.20. 

SAS anfører at lynnedslag må anses som en ekstraordinær omstendighet i EU-
forordningens forstand, og at flyselskapet fattet rimelige tiltak ved å omrute klager til
neste mulige flyvning samme dag. Selskapet avviser på dette grunnlag klagers krav om
standardkompensasjon.

Nemnda bemerker

SAS' flyvning SK2304 fra Kristiansund til Oslo 15. november 2017 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå kanselleringen. 
I dette tilfellet skyldtes kanselleringen at maskinen som skulle betjene klagers flyvning
ble truffet av lyn under forutgående flyvning. Flyet måtte deretter gjennomgå pålagt
teknisk inspeksjon. Det vises til fremlagt dokumentasjon. 

Nemnda mener at lynnedslag må anses som en ekstraordinær omstendighet i
forordningens forstand. SAS omrutet klager til neste ledige flyvning samme ettermiddag.
Nemnda legger til grunn at kanselleringen ikke kunne vært unngått selv om alle rimelige
tiltak var truffet. Kanselleringen gir etter dette ikke rett til standarderstatning, og nemnda
anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.