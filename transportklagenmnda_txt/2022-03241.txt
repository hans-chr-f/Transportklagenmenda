Vedtak i Pakkereisenemnda

Sammendrag

Krav om refusjon av reisens pris grunnet
muggsopp, renhold, dårlige senger og standard.

Dato
15.02.2023

Saksnummer
2022-03241

Tjenesteytere
Mixx Travel

Klager har i det vesentlige anført

Klagen gjelder en pakkereise for to personer med innkvartering i et standardrom med
all inclusive på Evi Hotel, Rhodos i perioden 05.08.2022 - 13.08.2022. Totalpris 14 134
kroner.

Klager var ikke fornøyd med:
- Hotellstandarden generelt

Klager skriver at de ble plassert i kjelleren på bygget, det luktet det muggsopp og var helt
grusomt.

Klager ankom hotellet tidlig lørdag morgen den 06.08.2022. Først onsdag fikk de flytte til
et annet rom som var noe bedre, men klager var ikke fornøyd med rengjøringen på dette
rommet og skriver at sengene var dårlige. Selv om klager hadde all inclusive på hotellet,
valgte de å spise andre steder grunnet renholdet og de dårlige forholdene på hotellet.
Hele området bar preg av manglende vedlikehold og forfall. Klager hadde forventet noe
helt annet av et 3 stjerners hotell. 

Klagers krav: 14 134 kroner.

Det vises for øvrig til korrespondanse fra klager.

Tjenesteyterne har i det vesentlige anført
Mixx Travel har verken sendt svar til klager eller besvart Pakkereisenemndas flere
henvendelser.

Nemnda bemerker

Klagen gjelder en pakkereise for to personer med innkvartering i et standardrom med
all inclusive på Evi Hotel, Rhodos i perioden 05.08.2022 - 13.08.2022. Totalpris 14 134
kroner.

Klager var ikke fornøyd med hotellstandarden. De ble opprinnelig plassert på bakkeplan
og det luktet mugg. Etter fire dager fikk de nytt rom som var noe bedre, men klager var
misfornøyd med rengjøring og at sengene var dårlige. Klagers krav er full refusjon av
reisen på 14 134 kroner.

Mixx Travel har verken svart klager eller Pakkereisenemnda, noe nemnda ser på som
svært lite profesjonelt og gjør at saken blir dårligere opplyst. Sett hen til klagers krav
mener nemnda det er grunnlag for prisavslag. Prisavslaget settes skjønnsmessig til 3
000 kroner. Ved vurderingen er det sett hen til at hotellet er beskrevet med 3 stjerner
og holder da generelt en lavere standard. Dette vises spesielt til reisens lave totalpris.
Nemnda anbefaler at tjenesteyter utbetaler 3 000 kroner i prisavslag.

Vedtak

Pakkereisenemnda anbefaler at klager gis delvis medhold.