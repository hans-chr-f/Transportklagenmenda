Vedtak i Pakkereisenemnda

Sammendrag

Krav om refusjon av reisens pris da klager falt og skadet seg i leiligheten.

Dato
19.06.2018

Saksnummer
2018-00913

Tjenesteytere
Kyprosreisen

Klager har i det vesentlige anført

Klager bestilte en pakkereise for en person med innkvartering på Hotel Security, Kypros i
perioden16.12.2017 - 14.01.2018. Totalpris kr. 9.990.

Klager bestilte og betalte reisen i reisebyrået til Kyprosreisen den 27.11.2017. Hun ble
lovet at en fra Kyprosreisen ville være tilstede på Gardermoen ved avreise for å samle og
hjelpe deltakerne, men klager så ingen fra Kyprosreisen før flyavgang.

Klager var blitt lovet rom i 2. etasje med sol, men ved ankomst fikk hun tildelt et rom på
bakkeplan uten sol. Neste dag fikk hun flytte til 2. etasje hvor det var sol noen timer hver
dag.

En natt da klager stod opp fant hun ikke lysbryteren, snublet og skled på marmorgulvet.
Hun ble liggende bevisstløs. Det var ikke helsepersonell tilstede på hotellet, noe det
fremgikk av brosjyren at det skulle være. Klager ble liggende alene. Frokosten som var
inkludert i reisen var kansellert og derfor var det ingen ved frokosten som savnet henne.
Klager ble liggende uten tilsyn i flere dager med store smerter i rygg og hode, men fikk
noe hjelp av renholdspersonalet. 

Rommet klager fikk tildelt var preget av støy fra minst to forskjellige støykilder på taket.
Den ene med høyfrekvent pipelyd og den andre med kraftige smell og banking hele
døgnet. Klager ga beskjed om støyen og at det var umulig å hvile og sove på rommet.
Både reiselederen og hotellet kjente til støyen fordi de som hadde bodd i rommet før
klager også hadde klaget. Klager ble tilbudt et nytt rom mot nord uten sol, men klager
var for syk til å bytte rom. 

Sengen var hard og det tok fem dager før hun fikk en overmadrass. 

Siden det ikke fantes frokost eller restaurant på hotellet, måtte klager gå et par hundre
meter til en butikk for å handle. Dette tok tid og var veldig slitsomt grunnet klagers
skade. Klager lå mest på hotellrommet både dag og natt, hvilte eller sov da hun ikke
orket å gå ut for å spise eller være i aktivitet. 

Etter to uker fikk hun hjelp av reiselederen til å komme til sykehus og tannlege. 

Flyreisen gikk ikke på dagtid og det var ikke direktefly som lovet, men flybytte og lange
transfertider.

Det var reiselederen som anviste klager til sykehus og tannlege.  Hun ble lovet at det
europeiske helsekortet ville dekke all undersøkelse og behandling. Det viste seg at klager
ble sendt til privatklinikker og selv måtte dekke utgiftene. Klager har vært i kontakt med
sitt forsikringsselskap, men de vil ikke dekke klagers krav.

Klager krever reisens pris refundert, flybuss kr. 490 og dekket uteblitt frokost med kr.
1.000, totalt kr. 11.480.

Det vises for øvrig til korrespondanse fra klager.

Tjenesteyterne har i det vesentlige anført
Klager tok etter hjemkomst kontakt og truet med å sende inn en klage dersom ikke
Kyprosreisen tok kontakt med hennes forsikringsselskap og bekreftet hennes fall i
leiligheten.

Etter fallet på gulvet i leiligheten som reiselederen beskriver som et tregulv og ikke
marmorgulv, fulgte en av reiselederne klager til sykehuset hvor de undersøkte klagers
rygg. Ifølge reiselederne fant ikke noe feil. Klager fikk resept på medisiner, men
hun ønsket ikke å ta medisinene. Reiselederne bekrefter at klager tidvis klaget over
ryggsmerter, men at hun ikke ønsket behandling. En av reiselederne fulgte også klager til
tannlegen.

Reiselederen avviser at klager var bevisstløs og sengeliggende under hele oppholdet.
Hun var stort sett med på det meste, bortsett fra de siste dagene av oppholdet.
Reiselederne bekrefter at klager deltok på sosiale aktiviteter julaften, nyttårsaften og
andre aktiviteter. 

Kyprosreisen bekrefter at de tar slike saker svært alvorlig, men siden ingen av deres
reiseledere eller hotellet kan bekrefte hendelsen, samt at hun ble observert på hotellet
ved flere anledninger i den bevisstløse perioden, valgte de ikke å bekrefte hendelsen
overfor forsikringsselskapet på hennes vegne, men valgte i stedet og sende henne til
lege, med oppfølging. Kyprosreisen bemerker at klager virket fornøyd med oppholdet
både under, og etter hjemreise, noe som kom frem flere ganger i hennes e-poster. 

Kyprosreisens sykepleier befinner seg på hotellet ved behov. Dette er noe som kun ble
lovet Kyprosreisens første gjester, og et punkt de fjernet tidlig, lenge før klager bestilte
sin reise. Brosjyren klager har tatt bilde av er en eldre brosjyre fra november 2017.
Kyprosreisen anfører at det fremgår av deres reisevilkår at helseopplysninger må oppgis
før avreise og om det skulle være behov for hjelp. Dersom det ikke er noen behov for
hjelp, vil ikke sykepleier være til stede. Klager hadde ingen behov og påpekte at hun
ikke engang brukte medisiner. Kyprosreisen viser i den forbindelse til punkt 4.3 i sine
reisevilkår.

Endringen av klagers hjemreise ble bekreftet da hun besøkte Kyprosreisens kontor i
god tid før avreise. De skrev ut hennes billetter og informerte henne om flyreisene.
Klageren kunne ha avbestilt reisen hvis den ville bli for vanskelig for henne, ref. punkt 4.4
i Kyprosreisens reisevilkår. 

Det vises for øvrig til korrespondanse fra Kyprosreisen.

Nemnda bemerker

Klageren krever reisens pris refundert.  I tillegg krever hun erstattet frokost i 30 dager,
til sammen kr. 1.000.  Hun vil også ha dekket flybuss med kr. 490. Kravet er totalt på kr.
11.480.  

Årsaken til det fremsatte kravet ser ut til å være todelt: Klageren opplyser at hun falt og
skadet seg på rommet allerede første natt og at hun etter dette tidspunktet ikke deltok i
noen aktiviteter.  Hun lå for det meste på rommet og hvilte. På dette punktet er det ikke
samsvar mellom klagerens og arrangørens fremstilling.  Arrangøren anfører at klageren
var med på en rekke arrangementer, blant annet i jule- og nyttårshelgen. De siste dagene
av oppholdet isolerte hun seg imidlertid og var mye for seg selv.  

Nemnda kan ikke se at klageren har sannsynliggjort at hun var syk og sengeliggende
det meste av oppholdet.  Arrangøren opplyser at klageren ble fulgt til lege og tannlege.
Legen undersøkte ryggen og tilbød resept på smertestillende, noe klageren ikke ville ha.
Hva tannlegen gjorde er ikke opplyst.

Det er klaget over at klageren fikk feil rom første natt, og at det var støy på rommet i
annen etasje grunnet tekniske installasjoner på taket.  Hun fikk heller ikke overmadrass
før etter fem dager.  Hun fikk tilbud om å bytte rom, men var for syk til dette. Klager
hevder at det var lovet at en sykepleier skulle være tilstede på hotellet, noe det ikke var. 

Nemnda kan ikke se at det er fremsatt klage til arrangøren over de forholdene som er
nevnt i forrige avsnitt. Når det fremsettes krav om prisavslag etter at reisen er avsluttet
må forholdene ha vært tatt opp på stedet slik at arrangøren har hatt en mulighet til å
avhjelpe situasjonen. Det gjelder også eventuell hjelp fra sykepleier. 

Situasjonen med feil rom er uklar for nemnda idet det ikke er nevnt noe om dette av
noen av partene i den korrespondansen som er vedlagt saken. Hvilken av rommene
klageren skal ha falt i er også uklart, i og med at hun selv anfører i en bekreftelse
som hun ba arrangøren sende til forsikringsselskapet, at fallet skjedde allerede første
natt, nemlig om natten 17. desember. Det er vanskelig å forene bevisstløshet og den
helsetilstanden hun beskriver med det faktum at hun byttet rom dagen etter.

Klageren anfører at flyreisen ikke ble som opprinnelig avtalt, idet det ble flybytte med
lange transfertider. Det som er vedlagt saken er imidlertid en returbillett med flybytte
i Istanbul, Lefkosa-Istanbul-Oslo.  Nemnda kan ikke se at det er sannsynliggjort at det
er inngått avtale om en annen returreise. Det er mulig at reiseprospektet opprinnelig
hadde en annen retur, men det er det som gjelder på avtaletidspunktet som omfattes av
avtalen.

Frokosten som er krevd refundert er ikke omtalt av noen av partene. Bussbilletten som
er krevd refundert gjelder så vidt nemnda kan se buss tur-retur Gressvik/Oslo lufthavn.
Så vidt nemnda kan forstå brukte klageren billettene. Hvorfor hun skulle ha krav på å få
tilbakebetalt beløpet står som uklart for nemnda.

Nemnda kan etter en samlet vurdering ikke anbefale at klageren gis prisavslag eller
erstatning.

Vedtak

Pakkereisenemnda kan ikke anbefale at klageren gis prisavslag eller erstatning.