Vedtak i Transportklagenemnda
- Kollektivreiser

Sammendrag

Refusjon av differansen mellom original- og ny flybillett på grunn av forsinket buss

Dato
21.01.2020

Saksnummer
2019-03709

Tjenesteytere
Vy Buss AS

Klager har i det vesentlige anført

Klager skulle reise med bussen fra Korsegården til Oslo Lufthavn den 25.juni 2019 med
planlagt avgang kl.05.32 for å rekke et fly med avgangstid 07.50. Bussen ble forsinket
og dette resulterte i at klager kom for sent til flyplassen for å kunne avlevere bagasje og
kunne derfor ikke reise med dette flyet. På grunn av dette måtte hun kjøpe ny flybillett. 

Klager har forsøkt å henvende seg til Flybussen for å få svar på sin henvendelse uten at
dette har lykkes. 

Klager krever refusjon av differansen mellom original- og ny flybillett.

Tjenesteyterne har i det vesentlige anført
Klager skulle reise med bussen til Oslo Lufthavn den 25.juni 2019. Avgangen med
opprinnelig avgangstid Korsegården kl. 05.32 var forsinket på grunn av høye passasjertall
og trafikale forhold. Bussen ankom Oslo Lufthavn 27 minutter etter rutetid. I
dette tilfellet gjelder ikke reisegarantien da forsinkelsen var utenfor vår kontroll.
Reisegarantien gjelder for utlegg til alternativ transport i de tilfellene vi kan lastes, men
ikke for følgekostnader en forsinket avgang kan innebære. 

Vy Buss AS avviser klagers krav om refusjon av differansen mellom original- og ny
flybillett på overnevnte grunnlag.

Nemnda bemerker

Klager skulle den 25. juni 2019 reise med bussen fra Korsegården til Oslo Lufthavn med
planlagt avgang kl. 05.32 og ankomst kl. 06.40. Bussen ble 27 minutter forsinket og
klager rakk ikke en flyavgang kl. 07.50.

Nemnda forstår det slik at Vy drifter denne bussruten. Den nasjonale bransjestandard
for reisegaranti gjelder for begge selskaper. Reisegarantien gir under visse
forutsetninger rett til refusjon av utgifter til alternativ transport som følge av forsinkelser.
Reisegarantien omfatter imidlertid ikke følgeskader som for eksempel at man ikke rekker
en tannlegetime, en forretningsavtale eller et fly. Den gjelder heller ikke når forsinkelsen
skyldes forhold som ligger utenfor transportørens kontroll, som for eksempel, "trafikale
forhold som berører kollektivtrafikken i stor grad". 

Vy har i sine Passasjerettigheter ved forsinkelse eller kansellert reise pkt. 4.3. særskilte
regler ved forsinket buss til flyplass blant annet krav om å beregne tilstrekkelig
overgangstid fra buss til fly. Tilsvarende regler gjelder for øvrig også ved overgang fra tog
til fly. 

Nemnda finner det ikke nødvendig å ta stilling til om unntaket for forhold transportøren
utenfor transportørens kontroll kommer til anvendelse eller hvilke utgifter som kan
kreves refundert etter pkt. 4.3 i Vys passasjerrettigheter gjelder når det gjelder tapt
flyforbindelse. 

Etter nemndas syn har klager ikke beregnet tilstrekkelig overgangstid. Ved
utenlandsflyvninger er det et vilkår for refusjon at det er beregnet tilstrekkelig
overgangstid, dvs. 60 minutter før anbefalt innsjekkingstid som er 90 minutter før
flyavgang, Klager hadde kun 70 minutter samlet overgangstid.

Nemnda kan følgelig ikke se at det er grunnlag for å anbefale at klager får dekket
merutgiftene ved kjøp av ny flybillett.

Vedtak

Transportklagenemnda finner ikke å kunne anbefale at klager gis medhold.