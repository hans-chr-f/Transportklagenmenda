Vedtak i Transportklagenemnda - Fly

Sammendrag

Krav om standarderstatning og refusjon av ekstrautgifter grunnet kansellering.

Dato
21.04.2023

Saksnummer
2022-03112

Tjenesteytere
SAS

Klager har i det vesentlige anført

Klager skulle den 4. oktober 2022 reise SK4414 Tromsø-Longyearbyen med SAS. På
avreisedagen den 4. oktober 2022 får klager beskjed om at SK4414 er kansellert. Klager
blir omrutet til SK4414 Tromsø-Longyearbyen 6. oktober 2022.

Klager var ikke fornøyd med omrutingstilbudet og kjøpte heller egen alternativ reise med
et annet flyselskap Tromsø-Longyearbyen med avgang den 5. oktober 2022.

På grunn av kanselleringen pådro klager seg utgifter til hotell, mat og drikke og taxi. Fra
4. oktober-5. oktober betalte klager 1 621,18 NOK for et hotellopphold på Radisson Blu
Hotel Tromsø. Det ble kjøpt mat og drikke for 245 NOK på det samme hotellet. Klager
brukte 415 NOK på taxi til og fra hotellet og flyplassen.

Klager krever standarderstatning på 250 euro, forpleiningsutgifter på 2281 NOK og
refusjon av nye flybilletter på 146,60 USD.

Tjenesteyterne har i det vesentlige anført
SAS har, tross oppfordring, ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. 

SAS har, tross oppfordring, ikke avgitt uttalelse til nemnda.

Nemnda legger til grunn at SAS foretok en ruteendring av klagers flygning. 

En ruteendring innebærer kansellering av en avtalt flygning. Kansellering gir rett
til standarderstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, eller med mindre flyselskapet kan bevise at passasjeren fikk informasjon
om endringen minst to uker før planlagt avgangstid, jf. EU-forordning 261/2004 artikkel
5 og 7. SAS ga beskjed om kanselleringen den 4. oktober 2022, altså samme dag som
opprinnelig avreise. SAS har ikke godtgjort at innstillingen skyldtes ekstraordinære
omstendigheter. 

Avstanden mellom Tromsø og Longyearbyen, som utgjør klagers reise i dette
tilfellet, er etter storsirkelmetoden under 1 500 kilometer. Klager har derfor krav på
standarderstatning på 250 euro, jf. EU-forordning 261/2004 artikkel 7 nr. 1 bokstav a.

Spørsmålet er videre om klager har rett på å få dekket sine ekstrakostnader i forbindelse
med kanselleringen.

Ved kansellering har passasjeren rett til å velge mellom full refusjon av billettprisen eller
omruting, jf. EU-forordning 261/2004 artikkel 8.

Det følger av fast nemndpraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen. Klager ble tilbudt omruting med avgang fra Tromsø to dager etter
opprinnelig flygning.

Etter nemndas oppfatning er det ikke et tilstrekkelig godt alternativ å tilby klager
omruting to døgn etter opprinnelig avgang. Nemnda minner om at omrutingsplikten
omfatter også andre flyselskaper og at klager klarte å omrute seg selv med et annet
flyselskap til et tidligere tidspunkt.

Klager har rett til omruting «snarest mulig». Nemnda mener at selskapet ikke har oppfylt
sin omrutingsplikt, og klager har derfor krav på å få dekket merutgiftene knyttet til egen
omruting - i dette tilfellet nye flybilletter kjøpt med et annet flyselskap.

Når det gjelder hotell-, mat- og taxiutgiftene mener nemnda at klager kan kreve dette
dekket i henhold til EU-forordning 261/2004 artikkel 9. 

Basert på fremlagte kvitteringer anbefaler nemnda at SAS refunderer forpleiningsutgifter
på 2281 NOK og refunderer nye flybilletter på 146,60 USD. Dersom opprinnelig billett
allerede er refunder kommer dette til fradrag.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler standarderstatning på 250 euro,
forpleiningsutgifter på 2281 NOK og refusjon av nye flybilletter på 146,60 USD.