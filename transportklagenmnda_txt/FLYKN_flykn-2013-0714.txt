Vedtak i Transportklagenemnda - Fly

Sammendrag

Krav om standarderstatning samt refusjon av drosjeutgift grunnet kansellering.

Dato
13.03.2014

Saksnummer
714/13F

Tjenesteyter
Widerøes Flyveselskap AS

Krav om standarderstatning samt refusjon av drosjeutgift grunnet kansellering.

Klager har i det vesentlige anført:

Klager skulle reise fra Sogndal til Oslo den 27. september 2013 kl. 18:23 med WF153.
Avgangen ble kansellert, og det ble satt opp buss på strekningen som ankom Gardermoen kl.
03:00.

Da det ikke fantes offentlig transport fra Gardermoen til klagers hjemsted på dette
tidspunktet, måtte klager ta drosje.

Klager krever refusjon av drosjeutgift, kroner 1 059, samt standarderstatning 250 euro i
henhold til EU-forordning 261/2004.

Det vises for øvrig til klagers brev.

Widerøe har i det vesentlige anført:

WF153 ble kansellert som følge av teknisk feil, det vises til fremlagt teknisk rapport. Hendelsen
er ikke kompensasjonsberettiget i henhold til EU-forordning 261/2004, da uregelmessigheten
oppstod på grunn av ekstraordinære omstendigheter.

Ved kansellering har passasjerene krav på omruting frem til endelig bestemmelsessted, samt
forpleining. Alternativt kan billetten refunderes dersom kunden velger å benytte seg av egen
transport. Kostnad til drosje dekkes ikke.

Widerøe ønsker å refundere eventuelle utgifter til mat i ventetiden, men kan dessverre ikke
imøtekomme klagers krav utover dette.

Det vises for øvrig til Widerøes brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet at døren til nesehjulet var ødelagt.

Saken er forelagt Luftfartstilsynet som ikke har bemerkninger til flyselskapets beskrivelse av
den tekniske feilen eller den fremlagte dokumentasjon.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning etter
EU-forordningen.

Klager ble omrutet til Gardermoen med buss. Bussen kom frem til Gardermoen ca. klokken
03.00. På dette tidspunkt gikk det ikke offentlig kommunikasjon fra Gardermoen, og klager tok
drosje hjem. Klager ble påført en utgift på 1 059 kroner.

Widerøe er i henhold til luftfartsloven § 10-20 ansvarlig for tap som følge av forsinkelse, med
mindre selskapet godtgjør at det har tatt alle forholdsregler som med rimelighet kan kreves
for å unngå tapet, eller dette ikke har vært mulig for dem.

Nemnda er av den oppfatning at Widerøe i dette tilfellet ikke hadde mulighet til å unngå
forsinkelsen. Spørsmålet blir imidlertid om Widerøe kunne ha truffet tiltak for å unngå tapet
eller deler av dette ved å kjøre om Hønefoss.

Nemnda er av den oppfatning at Widerøe ved omrutingen ikke kan lastes for ikke å ha
undersøkt hvor passasjerene skulle etter ankomst Gardermoen for deretter å innrette
kjøreturen etter dette. Tilbudet til passasjeren var omruting til Gardermoen med buss eller
omruting med fly neste dag. De som valgte omruting med buss måtte forvente at bussen
valgte korteste kjørestrekning.

Forsinkelsen gir følgelig ikke rett til erstatning av utgifter til drosje.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.