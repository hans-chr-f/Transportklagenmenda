Vedtak i Pakkereisenemnda

Sammendrag

Krav om prisavslag og dekning av tidligere hjemreise
grunnet hotellstandard og manglende service.

Dato
16.01.2020

Saksnummer
2019-04601

Tjenesteytere
TUI Norge AS

Klager har i det vesentlige anført

Klagen gjelder en reise for tre personer med innkvartering i en 3-romsleilighet med 2
soverom på Apartamentos da Balaia, Albufeira, Portugal i perioden 18.05 - 28.05.2019.
Totalpris 15.688 kroner.

Da klager ankom hotellet, fikk de ingen hjelp med bagasje, kun et kart i hånda, med et
kryss der leiligheten var. Det var mørkt så de så ikke hvor skittent det var i leiligheten.
Det luktet vondt og innestengt, men de var slitne og trette etter reisa, og gikk derfor
tidlig til sengs uten å sjekke så mye mer. Det ble ikke mye søvn pga. harde og vonde
madrasser og puter. 

Klager våknet neste morgen kloakklukt og hadde hodepine. 

Gulvene i alle rom var møkkete, vegger på kjøkkenet hadde tydelige kaffeflekker og
det var brødsmuler i skuffer og skap. På badet var det mugg, sopp og hår, og masse
spindelvev. Stolene på kjøkkenet var ødelagte og veldig ustødige, setet var løst på flere
stoler. TV i stua virket ikke, gardinene var ødelagte og veldig skitne. Stikkontaktene
var åpne og uten deksel. På soverommene var det støvete og skitne gulv, lange hår og
støvete senger. Vond lukt i klesskap og av tykke tepper som lå på sengene. Madrassene
var ubrukelige.  Persiennen på soverommet mot gaten var ødelagt. På soverommet mot
verandaen var skoddene vanskelig å åpne pga. rust og skitt. Verandaen og veggene var
skitne, bordene var seige av skitt og støv. Det var umulig å sitte der pga. den kvalmende
lufta.

Leiligheten hadde ingen brannalarm eller varslingsklokke. Ingen telefonforbindelse til
resepsjonen. Klager tok umiddelbart kontakt med TUI, men fikk lite hjelp. Spurte om å få
bytte hotell, men det var umulig ifølge den guiden de snakket med først. De fikk beskjed
om at dersom de ønsket å flytte, ville det i alle fall ta 5 døgn, og alt med ev. hotellbytte
måtte de ordne selv. Neste gang klager ringte, fikk de beskjed om at det ikke fantes
noe ledig hotellkapasitet i Albufeira, Klager anfører at dette var feil da de sjekket og det
var ledig på flere hoteller. Da de tok dette opp med guiden, sa hun at ingen ting kunne
ordnes i helga, for reservasjonsavdelingen var stengt. Hun lovte å ta dette opp, og at de
skulle ta kontakt, mandag morgen, noe som ikke skjedde. Klager ringte derfor opp igjen
til TUI, og fikk kontakt med en annen person. Hun fortalte at de ikke hadde gjort noe i
forbindelse med klagers situasjon. Dette skjedde flere ganger. Klager snakket med tre
guider og alle ga forskjellige svar. Til slutt bad klager om å få snakke med en overordnet
som ringte tilbake ganske fort. 

TUI tok opp saken med hotellet som skulle sjekke kloakklukt, tepper og om de hadde
ekstra madrasser. Da klager kom tilbake etter å ha gått seg en tur, hadde de vært i
leiligheten og sprayet med luftrenser. De fikk Ingen nye madrasser, men ett nytt teppe.
Teppene som var i leiligheten, var også blitt sprayet. Ingen fra hotellet kontaktet klager
under oppholdet.

Reisefølget begynte å bli ganske slitne og lei. De bestemte seg for å reise hjem da det var
umulig å bli boende pga. alle problemene med hotellet, og at de ikke fikk den hjelpen de
trengte og håpet på. TUI lover i sine annonser å "være der" for sine kunder 24 t/d. Klager
bestilte derfor fly hjem neste dag, den 21. mai. Dette måtte de ordne og betale selv. 

Klager krever erstatning. 

Det vises for øvrig til korrespondanse fra klager.

Tjenesteyterne har i det vesentlige anført
Klager ankom hotellet på kvelden den 18. mai og kontaktet TUIs guider per telefon
neste morgen fordi de ikke var tilfredse med leilighetens standard og fordi det var en
generende kloakklukt både i leiligheten og på hotellområdet. Videre var det støy fra
trafikk. 

Apartamentos da Baia er klassifisert av TUI som TTT hvilket tilsvarer "Mellomklasse,
omtrent som gjennomsnittet på reisemålet", basert på et totalinntrykk av standard,
service, innredning og fasiliteter på hotellet. TUI viser til hotellpresentasjonen og "Å reise
med TUI" Klassifisering av hotell fra www.tui.no. TUI viser til at bildene på tui.no viser en
eldre innredning i leilighetene.

Som det fremgår av SMS-korrespondansen mellom klager og TUIs guider, ba guidene
den 19. mai om formiddagen, hotellpersonalet gå til leiligheten for å se nærmere på
forholdene.

Hotellet forsøkte å spraye i leiligheten for å få en bedre luft, men ifølge klager
hjalp ikke dette. TUIs guider er ikke fysisk til stede i Albufeira. Som det fremgår av
hotellpresentasjonen på tui.no, treffes guidene på følgende måte under ferien: 
"Vår service: TUIs Service Center
Vil du kontakte oss på TUI under din reise er det enkleste å bruke tjenesten «spør
guidene». Den finnes både i TUI-appen og under Min Side på tui.no. Vi svarer døgnet
rundt, alle dager i uken, vanligvis innen 30 minutter. Det er også mulig å nå oss via SMS
og telefon. Nummeret får du på SMS når du ankommer reisemålet.

Klager skriver at ingen fra TUI ringte tilbake, men som det fremgår av den vedlagte SMS-
korrespondanse skrev klager den 20. mai kl. 11:43 til TUI, at hun ikke nådde å svare
telefonen og bad TUI ringe tilbake. Kl. 12:06 ringte TUI tilbake, men fikk ikke kontakt.

Den 20. mai kl. 11:39 foreslo TUI på SMS, at klager kunne forsøke å bytte til en annen
leilighet samme sted. Klager valgte imidlertid å bestille flybilletter hjem til Norge den 20.
mai med avreise fra Portugal den etterfølgende dag, den 21. mai 2019.

TUI har studert klagers bilder av leiligheten og mener at disse ikke viser forhold som
er så alvorlige, at klager er berettiget til å bestille nye flybilletter hjem under 2 dager
etter ankomst og dermed heve kjøpet. jf. Vilkår for Pakkereiser pkt. 8.2, d). TUI har
sammenlignet bildene med de interiør bildene som fremgår av TUIs hotellpresentasjon. 

Fordi TUIs guider ga klager motstridende opplysninger med hensyn til muligheten for
å flytte til et annet hotell, har TUI tilbudt å refundere klagers utgifter til hjemtransport
på totalt 10 568 kroner og i tillegg tilbudt et reisegavekort på 3 000 kroner. Klager har
ikke tatt imot noen av delene. TUI informerer videre om at Apartamentos da Balaia har
akseptert å ikke kreve hele hotellkostnaden. TUI kan derfor tilby klager å refundere 4 000
kroner i den forbindelse.

Det vises for øvrig til korrespondanse fra TUI Norge AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres i
tråd med avtalen, jfr. pakkereiseloven § 25. Bestemmelsen spesifiserer ikke hva ansvaret
omfatter ut over å vise til avtalen, men innholdet utledes også av gitte opplysninger
i dokumentasjonen i markedsføringen. Arrangørens mangelsansvar omfatter avvik
hos arrangøren, men også feil og forsømmelser begått av dem arrangøren svarer for.
Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis § 27, § 28, § 31 og § 32.

Klager har fremmet krav om heving av kjøpet grunnet manglende renhold i leilighet og
kloakklukt. Klager har ved sin klage fremlagt bilder av leiligheten hvor det fremkommer
skitt. Klager kontaktet TUI umiddelbart på stedet, men fikk beskjed om at de ikke kunne
bytte hotell. Representanter fra hotellet sprayet rommet med luftfrisker. Hotellet som var
bestilt var kategorisert med TTT som er et hotell på et gjennomsnittsnivå. Det fremgår av
bilder fra TUI sin hjemmeside at hotellet er eldre. Manglende renhold er likevel et avvik
fra hva klager kunne forvente og TUI fikk flere muligheter til å avhjelpe forholdet uten at
dette fremstår å være gjort tilstrekkelig.

Nemnda har delt seg i et flertall og et mindretall.

Flertallet, bransjerepresentantene og nemndsleder, finner at forholdet ikke er av en slik
karakter at det gir grunnlag for heving av kjøpet, men klager bør få et rimelig prisavslag. 

Mindretallet, forbrukernes representanter, er av den oppfatning at forholdene de
reisende ble innkvartert på var meget graverende og innebar for dem en uholdbar
bosituasjon, slik at de måtte reise hjem. Samlet sett fremstår manglene det er reklamert
over som graverende. Manglene ble ikke avhjulpet og har i vesentlig grad påvirket
oppholdet for de reisende. Mindretallet er derfor kommet til at manglene må gi de
reisende hevingsrett etter Pakkereiselovens § 29, samt krav på erstatning for påførte
kostnader etter § 32.

TUI har tilbudt klager å refundere utgifter til hjemtransport med 10 568 kroner fordi TUIs
guider ga klager motstridende opplysninger med hensyn til muligheten for å flytte til et
annet hotell. TUI tilbyr videre å refundere 4 000 kroner. Nemndas flertall anbefaler at TUI
dekker klagers ekstra kostnader til hjemreise, samt utbetaler 50 % av reisens totalpris
som tilsvarer rundt 7 500 kroner.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager gis delvis medhold.