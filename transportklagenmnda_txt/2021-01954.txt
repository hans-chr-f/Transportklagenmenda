Vedtak i Transportklagenemnda - Fly

Sammendrag

Krav om endringer i rutinene hos flyselskapet.

Dato
27.04.2022

Saksnummer
2021-01954

Tjenesteytere
Norwegian Air Shuttle

Klager har i det vesentlige anført

Klager skulle reise fra Barcelona til Oslo den 6. september 2021 med Norwegians flight
DY1741. Klager hadde en kabinbag som han ikke hadde betalt for på Norwegians app
dagen i forveien, klager ble derfor avkrevd betaling for denne ved gate.  

Til tross for at det var en betalingsterminal i gaten, så insisterte personalet på å ta
klagers kort, skrive ned hans kortnummer, utløpsdato og sikkerhetskode. I tillegg mottok
klager ingen kvittering for betalingen.  

Klager stiller seg svært kritisk til hendelsen. Han måtte sperre kortet sitt, bestille nytt
kort, og endre kortnummer hos foretak som har automatiske trekk. 

Klager krever at nemnda skal se på lovligheten rundt praksisen med å skrive ned den
reisendes kredittkortnummer manuelt uten samtykke til dette, og om Norwegian har
gjort noe straffbart når det kommer til det sistnevnte, eller om dette er en lovlig praksis.

Tjenesteyterne har i det vesentlige anført
Norwegian beklager for hendelsen, og takker klager for tilbakemeldingen vedrørende
denne hendelsen. 

Det er grunnet slike tilbakemeldinger Norwegian kan forbedre sin service. Norwegians
policy er at flyselskapets ansatte skal være imøtekommende og behjelpelige slik
at alle passasjerene får en behagelig reise, og at behandlingen av kortinformasjon skal
være så tillitsfull som mulig. Derfor er det svært beklagelig dersom klager ikke opplevde
den standarden som Norwegian forventer i dette tilfellet.

Alle Norwegians ansatte er subjekt for flyselskapets protokoller og regelverk, og dersom
det foreligger brudd på disse så vil dette selvfølgelig medføre sanksjoner.

I forbindelse med betalingen av 40 EUR for innsjekk av bagasje, så ble klager ikke
belastet dette beløpet. Dette fordi betalingen var gjenstand for en såkalt chargeback,
som betyr at klager fikk tilbakeført beløpet etter å ha rapportert betalingen som usikker.
Dette innebærer at klager fikk sin bagasje med på flyet uten å betale noe ekstra.

Norwegian beklager konsekvensene dette medførte i form av sperring av kort og
registrering av ny kortinformasjon.

Nemnda bemerker

Nemnda mener at saken faller utenfor nemndas kompetanse da saken ikke gjelder
rettigheter passasjerer har i medhold av luftfartsloven med forskrifter, avtale
om yting av tjenester som faller innenfor luftfartslovgivningens virkeområde jf.
transportklagenemndforskriften § 6-2 bokstav a jf. § 1-4 bokstav a. 

Saken avvises.

Vedtak

Saken avvises jf. transportklagenemndforskriften § 6-2 bokstav a.