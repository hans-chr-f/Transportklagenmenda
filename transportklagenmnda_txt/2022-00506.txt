Vedtak i Transportklagenemnda - Fly

Sammendrag

Krav om erstatning for utgifter etter kansellert avgang og manglende omruting.

Dato
30.06.2022

Saksnummer
2022-00506

Tjenesteytere
Wizz Air

Klager har i det vesentlige anført

Klager og hennes reisefølge, totalt 4 voksne og 3 barn, hadde billetter med Wizz Air og
skulle reise fra Ålesund til Gdansk den 17. juli 2019 med W61766 kl. 22.45. Flyvningen ble
kansellert på grunn av teknisk feil kl. 22.00 på avreisedagen. Klager viser til bekreftelse
på kanselleringen utstedt av Aviator på flyplassen i Ålesund.

Wizz Air omrutet passasjerene til ny avgang den 20. juli kl. 17.40 med W61784, men det
var fra Oslo til Gdansk. På flyplassen fikk de beskjed om å selv ordne med billetter til Oslo
og at dette ville bli refundert. Klager kjøpte derfor billetter med Norwegian fra Ålesund til
Oslo den 20. juli kl. 06.30 og betalte totalt kr. 8617 for disse.

Klager viser også til fremlagte kvitteringer og krever totalt kr. 8884 refundert for utgifter
til mat og diverse nødvendige varer i ventetiden på ny avgang dagen fra den 17. til den
20. juli.

Klager sendte en klage til Wizz Air og fremsatte krav om refusjon av utgiften til billetter
med Norwegian samt utleggene i ventetiden. I tillegg krevde hun standarderstatning
på 250 euro per person i henhold til EU-forordning 261/2004 for kansellert avgang fra
Ålesund til Gdansk. 

Wizz Air har refundert kr 1685,90 i henhold til kvitteringene, men vil ikke refundere
billettene med Norwegian eller utbetale standarderstatning.

Klagekorrespondansen hos Wizz Air tok et helt år. Klager sendte deretter klagen
over til det polske luftfartstilsynet: Derfra fikk hun svar etter 1½ år om at hun måtte
sende klagen til det norske klageorganet, altså Transportklagenemnda. Klager viser til
korrespondansen med flyselskapet datert september/oktober 2019 og avviser Wizz

Airs påstand i sitt tilsvar til Transportklagenemnda om at hun har klaget for sent til
flyselskapet.

Tjenesteyterne har i det vesentlige anført
Wizz Air viser til sine reisevilkår, som hver kunde må akseptere før de fullfører en
bestilling og betaling av billetter, og klagefristen som fremgår av punkt 18.3:

"18.3. Limitation of Actions
18.3.1. YOUR RIGHT TO MAKE ANY CLAIM OF ANY NATURE WHATSOEVER
(INCLUDING CLAIMS FOR COMPENSATION UNDER REGULATION 261) AGAINST US SHALL
BE EXTINGUISHED IF YOU DO NOT BRING AN ACTION WITHIN 2 YEARS FROM THE DATE
OF ARRIVAL AT THE DESTINATION, OR FROM THE DATE ON WHICH THE AIRCRAFT OUGHT
TO HAVE ARRIVED, OR FROM THE DATE ON WHICH THE CARRIAGE STOPPED."

Vilkårene er basert på ungarsk lov og Wizz Air viser videre til følgende:

"Article 21. CHOICE OF LAW AND JURISDICTION
20.3. UNLESS OTHERWISE PROVIDED BY THE CONVENTION OR ANY MANDATORY
PROVISIONS OF ANY APPLICABLE LAW:

a) THESE GENERAL CONDITIONS OF CARRIAGE AND ANY CARRIAGE WHICH WE AGREE
TO PROVIDE YOU WITH (IN RESPECT OF YOURSELF AND/OR YOUR BAGGAGE) SHALL BE
GOVERNED BY THE LAWS OF HUNGARY; AND

b) ANY DISPUTE BETWEEN YOU AND US CONCERNING OR ARISING OUT OF SUCH
CARRIAGE IN ANY WAY WHATSOEVER SHALL BE SUBJECT TO THE NONEXCLUSIVE
JURISDICTION OF THE COURTS OF HUNGARY. “NONEXCLUSIVE JURISDICTION” MEANS
THAT YOU MAY BRING A CLAIM AGAINST US IN A JURISDICTION OUTSIDE OF THE COURTS
OF HUNGARY."

Wizz Air viser videre til at EU-domstolen i sak C-139/11 Cuadrench Moré fastsatte at
det er hver enkelt medlemsstats egne regler om søksmålsfrister som gjelder for krav i
henhold til EU-forordning 261/2004. 

Foreldelsesfristen i Ungarn er 5 år, men dersom partene i en skriftlig kontrakt har blitt
enige om andre frister vil disse gå foran. Avtalen mellom klager og Wizz Air er en slik
kontrakt. Da flyvningen W6 1766 fra Ålesund til Gdansk skulle gått den 17. juli 2019 og
Transportklagenemnda har sendt klagen over til Wizz Air den 29. mars 2022, er den
kommet inn for sent og ingen erstatning vil utbetales klager.

Nemnda bemerker

Transportklagenemnda er Norges klageorgan i henhold til EU-forordning 261/2004
artikkel 16. I forordningens fortale punkt nr. 1 er det uttrykt at det skal sikres et høyt
beskyttelsesnivå for passasjerene, samt at det bør tas fullt hensyn til de allmenne
kravene til forbrukervern. 

I henhold til saksdokumentene fremlagt av klager, hadde hun klagekorrespondanse med
Wizz Air i september/oktober 2019, det vil si 1-2 måneder etter den planlagte reisen 17.
juli 2019. Etter at hun ikke fikk medhold i sine krav overfor flyselskapet ble klagen brakt
inn for det polske klageorganet, jf. EU-forordning 261/2004 artikkel 16, men der fikk hun
først svar etter 1½ år om at rett klageorgan var i Norge siden avreiseflyplassen for den
kansellerte flyvningen ligger der. 

Det norske klageorganet har, av hensyn til passasjerene/forbrukerne i denne saken og
fordi det er en passasjers rett å få saken vurdert av det det klageorganet der hendelsen
oppsto, akseptert å behandle klagen. Nemnda bemerker at klager, som har bopel i
Norge og alminnelig verneting her, kan velge verneting i Norge etter tvisteloven § 4-5
nr. 7. Kravet er etter nemndas mening ikke foreldet etter norske regler, og eventuelle
begrensninger i selskapets standardvilkår knyttet til forbrukerens rett til å fremme
krav mot selskapet som følge av kansellering vil etter nemndas oppfatning ikke kunne
håndheves overfor en norsk forbruker, jf. avtaleloven § 37.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5 og 7. Wizz Air
har verken kommentert eller dokumentert årsaken til kanselleringen av W61766 den 17.
juli 2019, men flyselskapets representant på flyplassen i Ålesund, Aviator, har utstedt
en bekreftelse til klager der årsaken er oppgitt til teknisk feil. En teknisk feil er generelt
ikke en ekstraordinær begivenhet, helt utenfor flyselskapets kontroll, i forordningens
forstand, jf. EU domstolens dommer i sakene C-549/07 Wallentin-Hermann, C257/14 van
der Lans og C-832/18 Finnair. Nemnda legger etter dette til grunn av klager og hennes
medreisende har rett til standarderstatning på 250 euro per person. 

Kansellering gir videre passasjeren rett til valget mellom refusjon og omruting jf. artikkel
8. Klager ønsket omruting, men Wizz Air tilbød dem kun en ny reise fra Oslo til Gdansk
tre dager senere. På spørsmål fra klager på hvordan de skulle komme seg fra Ålesund
til Oslo fikk hun til svar at de måtte selv kjøpe billetter og deretter få disse refundert av
flyselskapet. Nemnda bemerker at klager og hennes medreisende fikk en mangelfull
omruting og de vil derfor ha krav på full refusjon av utgiften på kr. 8617 til kjøp av
billetter med Norwegian fra Ålesund til Oslo for å kunne gjennomføre reisen. 

Passasjerer har ved forsinkelser krav på å få mat i ventetiden, jf. forordningens artikkel 9
bokstav a. Dersom passasjeren har lagt ut for forpleining selv, har han rett til å få dekket
utgifter som er nødvendige, rimelig og passende ventetidens lengde tatt i betraktning, jf.
EU-domstolens avgjørelse i C-12/11 (MCDonagh).

Passasjerene har en tapsbegrensingsplikt når man går til anskaffelse av mat i ventetiden.
Klager bor i Ålesund og har ikke anført eller fremlagt noen kvittering på at de måtte
bo på hotell i ventetiden. Nemnda kan ikke se at flyselskapet har noen plikt til å dekke
utgifter til forpleining 
når klager bor hjemme. Wizz Air har dessuten allerede refundert kr. 1686, og nemnda
kan ikke se at klager har noen rett på ytterligere dekning av utgifter.

Vedtak

Transportklagenemnda anbefaler at Wizz Air utbetaler standarderstatning på 250 euro
per person, totalt 1750 euro, samt refunderer klagers utgift til omruting med kr. 8617.
Forøvrig anbefaler nemnda at klager ikke gis medhold i sitt krav.