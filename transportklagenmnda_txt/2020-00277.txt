Vedtak i Transportklagenemnda - Fly

Sammendrag

Krav om refusjon av beløp betalt for overvekt. Anført at flyselskapet belastet for mye.

Dato
21.10.2020

Saksnummer
2020-00277

Tjenesteytere
Norwegian Air Shuttle

Klager har i det vesentlige anført

Klager og en medpassasjer skulle reise med DY7032 fra Fort Lauderdale til Oslo den 16.
november 2019. Klager anfører at de ved innsjekking fikk beskjed om at de hadde én
kilo overvekt og måtte betale for dette. Klager ga derfor fra seg betalingskortet slik at
den ansatte i skranken kunne belaste kortet i tråd med dette. Ved hjemkomst oppdaget
imidlertid klager at han var blitt belastet for 15 kilo overvekt. Klager anfører at han kun
skulle ha betalt 120 kroner, som er kiloprisen for overvekt.

Klager krever refusjon av differansen mellom beløpet han ble belastet, 2107,64 kroner,
og de 120 kronene som overvekten skulle ha kostet.

Tjenesteyterne har i det vesentlige anført
Klager krever refusjon av gebyr for overvektig innsjekket bagasje betalt ved innsjekking i
Fort Lauderdale. Passasjeren ble totalt belastet med 225 USD for 15 kilo overvekt. Klager
mener de kun hadde én kilo overvekt, og at de ble belastet feil.

Det vises til fremlagt bekreftelse på at klager ved innsjekking ble belastet med 225 USD
for 15 kilo overvekt. Det vises også til fremlagt informasjon vedrørende tillatt bagasje
og gjeldende gebyr for overvekt. Denne informasjonen er tilgjengelig på Norwegians
nettsider. Alle passasjerer må bekrefte at de har lest og godtatt Norwegians generelle
befordringsvilkår når de kjøper en reise hos Norwegian.

I artikkel 10.5 i disse vilkårene står det følgende: «Om et kolli Innsjekket Bagasje
overstiger den tillatte vektgrensen, eller hvis passasjeren har mer enn tillatte kolli, vil det
bli belastet som Overvekt. Vektbegrensninger og gebyrsatser for Overvekt kan fås på
forespørsel til oss, vår Nettside eller fra en av våre Autoriserte Agenter. Slike Regler og
avgifter kan endres.»

Klager var altså informert om gebyret innen kjøpet av billetten og er blitt ilagt gebyr i
tråd med reglene. Klager påstår at de har blitt feilaktig belastet for antall kilo. Norwegian
har ingen rapporter eller informasjon som viser at det har vært feilrapportert vekt
på Fort Lauderdale flyplass denne dagen, og klager har heller ikke vedlagt noe som
støtter denne påstanden. Videre bemerker Norwegian at ved belastning av gebyr
ved innsjekking, blir passasjerene informert om gjeldende pris og hva de betaler
for før betalingen av tjenesten gjennomføres. De tilbys også kvittering for kjøpet,
om de skulle ønske dette. Norwegian er av den formening at det er klagers ansvar å
umiddelbart klage ved disken, skulle de være uenige i prisen eller vekten. I dette tilfellet
viser alle Norwegians logger at klager har blitt belastet for 15 kilo. Det er Norwegians
representanter på flyplassen som kontrollerer bagasjen, og Norwegian ser ingen grunn
til å tvile på deres vurdering i denne situasjonen.

Basert på dette kan ikke Norwegian imøtekomme klagers krav i dette tilfellet.

Nemnda bemerker

Norwegian har fremlagt kvittering på at klager i det aktuelle tilfellet ble belastet for 15
kilo overvekt.

Klager hevder at det kun var tale om én kilo overvekt, og at de ikke oppdaget at de var
trukket for mye før dagen etter.

Hva som ble sagt mellom klager og den ansatte på flyplassen i forbindelse med veiingen
og betalingen av overvekt, er et bevisspørsmål som vanskelig kan klarlegges under
saksbehandlingen. Saken avvises derfor, jf. transportklagenemndforskriften § 6-2
bokstav d.

Vedtak

Saken avvises.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.