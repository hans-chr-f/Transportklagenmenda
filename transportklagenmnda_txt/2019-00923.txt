Vedtak i Transportklagenemnda
- Kollektivreiser

Sammendrag

Manglet gyldig billett

Dato
03.04.2019

Saksnummer
2019-00923

Tjenesteytere
Ruter

Klager har i det vesentlige anført

Klager var på vei til jobbkonferanse da han ble ilagt gebyr fordi han manglet gyldig
billett. 

Klager viser til at han var i god tro om at han hadde skaffet seg gyldig dagskort, og
ettersom han får dekket reisen av arbeidsgiver har han ingen grunn til å ikke betale for
seg når han benytter offentlig transport. 

Klager viser til vedlagt dokumentasjon som dokumenterer at han er en pliktoppfyllende
kunde, og at han har hatt fast måned- og årskort i lange perioder da han jobbet i byen. 

Klager ber om at Ruter utviser skjønn i denne saken og frafaller gebyret.

Tjenesteyterne har i det vesentlige anført
Klager ble ilagt gebyr i en ut-kontroll på T-banen fordi han ikke hadde gyldig billett.
Gebyret er betalt på stedet og derfor ikke registrert på noe navn. 

Ved bruk av mobilbillett må man forsikre seg om at billetten blir lastet ned og at
nedtelling starter. I dette tilfellet opplyser klager at han aldri gjennomførte betalingen i
Vipps, men at dette ikke ble gjort med overlegg. 

Det at man har vært i god tro eller ikke hadde til hensikt å reise uten gyldig billett gir
ikke grunnlag for å slippe gebyr. Ruter kan på bakgrunn av dette ikke se noen grunn ti å
endre standpunkt i denne saken.

Nemnda bemerker

Klager ble i en ut-kontroll på Stortinget T-banestasjon 29. januar 2019 ilagt gebyr fordi
han ikke kunne vise gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda bemerker at klager ikke kunne vise billett. Vilkårene for å ilegge gebyr var
dermed til stede.

Nemnda legger til grunn at klager ikke hadde fullført kjøpsprosessen i Vipps. Han har
erkjent at han ikke fulgte godt nok med. 

Nemnda viser til at det er den reisendes ansvar å ha gyldig billett og kan ikke se at det er
grunnlag for å anbefale at gebyret frafalles. 

Nemnda har forståelse for at reaksjonen kan oppleves som streng. Av hensyn til
reiseforetakenes behov er det imidlertid nødvendig å ha en konsekvent praksis da det er
ulike årsaker til at reisendes ikke har gyldig billett; derunder ikke har fullført et kjøp.

Vedtak

Transportklagenemnda Kollektivtransport finner ikke å kunne anbefale at klager gis
medhold.