Vedtak i Transportklagenemnda - Fly

Sammendrag

Krav om erstatning for ødelagt bagasje. Muntlig informasjon om klageprosedyre.

Dato
08.04.2021

Saksnummer
2020-01550

Tjenesteytere
SAS

Klager har i det vesentlige anført

Klager reiste fra Gran Canaria til Molde den 22. februar 2020 med SK7486. Ved ankomst
Molde oppdaget klager at kofferten var ødelagt. Hun fikk registrert skaden på flyplassen
og fikk beskjed om at hun måtte tømme kofferten og levere den til SAS på flyplassen
i Molde eller på Vigra ved Ålesund, som er nærmere klagers bosted, innen 7 dager.
Hun vill da få en vurdering av om hun skulle få en ny koffert eller om den skulle sendes
til reparasjon. Skaderapporten (PIR) som klager fikk var på engelsk og klager kan ikke
engelsk, så hun har forholdt seg til det hun fikk muntlig beskjed om. 

Hun leverte den tomme kofferten på Vigra 6 dager etter hjemkomst. Vedkommende i
SAS som tok imot kofferten vurderte den som så ødelagt at det ikke går an å reparere
den. Klager fikk beskjed om å kjøpe en ny koffert og sende kvitteringen via linken
"www.FLYSAS.COM/FEEDBACK". Klager kjøpte en ny tilsvarende koffert og sendte deretter
inn kvitteringen, samt et bilde av den skade kofferten. Klager fikk et standardsvar med
informasjon om registrering av skadet bagasje den 3. mars og deretter et nytt svar
den 16. mars om at hun måtte registrere skaden på nytt og levere kvittering fordi hun
allerede hadde kjøpt ny koffert. Etter en del frem og tilbake i klagekorrespondansen med
SAS fikk hun beskjed om at hun ikke hadde klaget innen syv dager. Klager understreker
at hun har fulgt instruksene hun fikk, både på flyplassen i Molde og på Vigra og at
hun har vitner som kan bekrefte det som ble sagt. Hun viser til at det ikke ble opplyst
om noen frist for å kjøpe ny koffert etter at skaden var meldt inn og hun hadde levert
kofferten til vurdering på flyplassen. Det har vært en del begrensninger når det gjelder
pandemien og hun prioriterte ikke å kjøpe koffert med en gang.

Klager anfører at hun ikke tok flere bilder av den skadede kofferten fordi hun hadde vist
frem kofferten på flyplassene både i Molde og i Ålesund, samt at skaden allerede var
vurdert og det ble konkludert med at den ikke kunne repareres. 

Klager fastholder sitt krav om erstatning for ødelagt koffert og at SAS utbetaler NOK 1999
i henhold til innlevert kvittering.

Tjenesteyterne har i det vesentlige anført
Klager har fremsatt krav om erstatning for ny koffert. Bakgrunnen for kravet er at klagers
koffert ble ødelagt på hennes flyvning med SK7486 den 22. februar 2020. 

SAS anfører prinsipalt at kravet er fremsatt for sent, jf. luftfartsloven § 10-26. Etter denne
regel gjelder det en absolutt 7 dagers frist på å fremsette krav mot selskapet. Det er ikke
gjort i dette tilfellet. Klager anfører at hun ikke har fått med seg dette, og at det ble gitt
informasjon på flyplassen om at hun skulle tømme kofferten og ta den med seg tilbake til
flyplassen. Hun hevder også at hun fikk beskjed om at hun kunne kjøpe en ny tilsvarende
koffert. SAS stiller seg noe undrende til hva som faktisk ble sagt på flyplassen av de
ansatte, da det som er hevdet fra klager ikke er i tråd med de gjeldende retningslinjer og
prosedyrer for slike saker.

Det fremgår klart av rapporten som ble opprettet på flyplassen (PIR) hvor man skal
fremme et slikt erstatningskrav og innen hvilke frister. Hadde klager gjort dette innenfor
de nevnte frister, hadde hun også mottatt e-posten om at slike saker skal registreres
hos Samsonite Baggage Support slik at det kan gjøres en vurdering på om skaden kan
repareres. 

Kravet ble først fremmet til SAS den 16. mars 2020, hvilket fremgår av de vedlagte
dokumenter fra klagers side. Det tok altså drøye tre uker fra skaden angivelig
ble oppdaget til klager fremsatte kravet skriftlig til selskapet. Klager har ikke gitt
opplysninger om hvorfor det har vært nødvendig å drøye fremsettelsen av kravet såpass
lang tid.

Subsidiært anfører SAS at summen for ny koffert er for høy og at hele summen derfor
ikke kan tilkjennes. Det er gitt ytterst få opplysninger om kofferten og dens tilstand.
Klager har opplyst at den kostet ca. kr. 2000, at den er ca ett år og at den er brukt to
ganger. Det er ikke forklart hvilket merke kofferten hadde, hvor den ble kjøpt eller
fremlagt bilder av hele kofferten. Det er kun tatt ett bilde som viser skaden isolert. Det er
dermed svært vanskelig å danne seg et helhetlig bilde av hvilken tilstand kofferten var i
da skaden oppsto, og således hvilken verdi den hadde på skadetidspunktet. SAS mener
derfor at en eventuell erstatning må settes skjønnsmessig. Det må i tillegg gjøres fratrekk
for alder og verdiforringelse. 

SAS vil på bakgrunn av det ovennevnte ikke imøtekomme klagers krav.

Nemnda bemerker

Det følger av luftfartsloven § 10-18 at fraktfører i utgangspunktet er ansvarlig for skader
på reisegods som ble forårsaket mens godset var i fraktførerens varetekt.

Er godset skadd eller delvis tapt, må mottakeren klage om det til fraktføreren
«umiddelbart etter at skaden eller tapet oppdages, og senest innen 7 dager for
innskrevet reisegods og 14 dager for gods, regnet fra mottakelsen», jf § 10-26 andre ledd.

Etter nemndas syn har klager i denne saken klaget innenfor fristen på syv dager.
Nemnda legger til grunn at klager klaget til SAS på flyplassen umiddelbart etter at hun
mottok kofferten og oppdaget skadene. Det var i forbindelse med denne klagen at klager
fikk utstedt en PIR-rapport (Property Irregularity Report). 

I tillegg mener nemnda at klager, med PIR-rapporten, har sannsynliggjort at skaden på
kofferten oppstod mens kofferten var i SAS´ varetekt. 

Klager har derfor krav på erstatning for den skadde kofferten fra SAS.

Det er passasjeren som har bevisbyrden for hvilket tap hun har lidt. Klager har forklart
at hun fikk beskjed på flyplassen i Ålesund at kofferten ikke kunne repareres og at hun
kunne kjøpe ny, tilsvarende koffert og levere kvittering på denne. Nemnda er kjent med
at dette ikke er i tråd med praksis i bransjen. SAS har imidlertid ikke imøtegått denne
påstanden og nemnda legger derfor til grunn at klager fikk denne beskjeden på Vigra.
Den nye kofferten klager kjøpte kostet 2000 kroner og nemnda legger til grunn at klager
har kjøpt en ca.  tilsvarende koffert  som den som ble skadet. Klager har opplyst at den
ødelagte kofferten var ca. ett år og i tråd med praksis gjøres et aldersfradrag på 10%
for hvert år etter at kofferten ble kjøpt. Nemnda mener derfor at klager har krav på
erstatning på 1800 kroner. 

Nemnda anbefaler at SAS utbetaler en erstatning på 1800 kroner til klager.

Vedtak

Transportklagenemnda anbefaler at SAS utbetaler en erstatning på 1800 kroner til
klager.