Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.03.2020

Saksnummer
2019-01822

Tjenesteytere
SAS

Klager har i det vesentlige anført

Klager skulle reise fra Oslo til San Francisco via København den 14. januar 2019
kl 10.00 med ankomst kl 14.45. SK1455 fra Oslo til København ble forsinket slik at
klager mistet sin videreforbindelse. Han ble booket om via Chicago og ankom endelig
bestemmelsessted cirka ni timer forsinket. 

SAS skylder på dårlig vær på Kastrup. Klager finner det underlig at ikke også hans
videreforbindelse til San Francisco ble forsinket som følge av værforholdene. Dette flyet
var i rute og klager mistet det som følge av forsinkelsen.  

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
SK1455 ble forsinket som følge av dårlige værforhold samt ATC (Air Trafic Control) -
restriksjoner i København: Tung snø/is og sterk vind med vindkast opp i 35 knop førte
til lange køer for de-icing. Det ble også forsinkelser fordi rullebane 30 ble tatt i bruk på
Kastrup, og dette førte at til at fly som skulle til de-icing måtte krysse denne «aktive»
rullebanen. På grunn av dette ble flyene holdt igjen ved gate. Etter at flyet hadde forlatt
gate oppstod nok en forsinkelse som følge av værforholdene. Slike ATC-restriksjoner har
ikke flyselskapene kontroll over. SAS viser til fremlagt dokumentasjon.

Klager ble booket om til første ledige avgang via Chicago samme dag. 

Hendelsen er ikke kompensasjonsberettiget da årsaken var ekstraordinære
omstendigheter utenfor SAS kontroll. 

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Flyselskapet SAS har fremlagt dokumentasjon som viser at det var vanskelige værforhold
samt ATC-restriksjoner som førte til at flyet fra Oslo landet forsinket i København
med den følge at klager mistet sin videreforbindelse til San Francisco. Den samme
dokumentasjonen viser at forsinkelsen ikke kunne vært unngått selv om alle rimelige
tiltak var truffet. 

Klager ble booket om og ankom San Francisco samme kveld. Nemnda anser dette å være
innen rimelig tid. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.