Vedtak i Transportklagenemnda - Fly

Sammendrag

Krav om erstatning grunnet forsinket bagasje.

Dato
21.04.2020

Saksnummer
2019-03028

Tjenesteytere
KLM

Klager har i det vesentlige anført

Klager reiste den 13. juni 2019 fra Kristiansand til Lisboa via Amsterdam kl 06.10. Ved
ankomst kl 10.55 oppdaget klager at hennes innsjekkede bagasje ikke var ankommet.
Klager mottok ikke bagasjen før hun skulle reise hjem den 16. juni.

Klager måtte gjøre innkjøp for kroner 11 000, hun viser til fremlagte kvitteringer. Klager
har mottatt kroner 5 000 fra sitt forsikringsselskap. 

Klager krever kroner 6 000 fra KLM.

Det vises for øvrig til klagers brev.

Tjenesteyterne har i det vesentlige anført
Klagers bagasje var savnet fra 13. - 16. juni 2019. Hun har mottatt kroner 5 000 fra sitt
forsikringsselskap for de mest nødvendige innkjøpene.

KLM kan ikke imøtekomme klagers krav om ytterligere kroner 6 000, da flyselskapet
mener klagers krav på totalt kroner 11 000 er urimelig.

Nemnda bemerker

Klager reiste fra Kristiansand til Lisboa via Amsterdam den 13. - 16. juni 2019. Ved
ankomst Lisboa var ikke klagers innsjekkede koffert ankommet, og klager rapporterte
kofferten savnet. Klager mottok bagasjen den 16. juni. Klager har gjort innkjøp for totalt
kroner 11 000. Av dette har klager mottatt kroner 5 000 fra sitt forsikringsselskap. 

Flyselskapet er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinket bagasje. 

Utlegg til for eksempel klær og toalettartikler som skyldes et nødvendig behov kan klager
kreve erstattet, men klager har et ansvar for å begrense utgiftene. 

Selv om det var behov for klær, toalettartikler i rimelig omfang i tre dager, synes
innkjøpene til dels å være såpass omfattende og av en slik art at de medfører en
berikelse for klager, da plaggene også kan brukes ved senere anledninger. 

Etter nemndas syn har klager fått en rimelig erstatning fra sitt forsikringsselskap, og
nemnda kan ikke anbefale at klager gis medhold i sitt krav utover det som allerede er
utbetalt.

Saken er behandlet av én forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda-fly kan ikke anbefale at klager gis medhold.