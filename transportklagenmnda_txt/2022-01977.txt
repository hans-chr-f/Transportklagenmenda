Vedtak i Transportklagenemnda - Fly

Sammendrag

Krav om refusjon av billetter grunnet avbestilling som følge av sykdom.

Dato
25.01.2023

Saksnummer
2022-01977

Tjenesteytere
SAS

Klager har i det vesentlige anført

Klager (tre personer) hadde bestilt flybilletter med SAS fra Oslo til Amsterdam for reise
den 17. juli 2022, pris kroner 1 889 per person. Klager hadde kjøpt avbestillingsforsikring
fra SAS hos Europ Assistance, pris kroner 285.

Klager fikk påvist covid-19 før avreise. Hennes to barn som hun skulle reise med hadde
også begynnende symptomer. Klager besluttet derfor at reisen måtte avlyses.

Klager kontaktet Europ Assistance som bekreftet at forsikringen var iorden og at hun
kunne kansellere flybillettene. Klager avbestilte flybillettene hos SAS, og tok igjen kontakt
med forsikringsselskapet som nå forklarte at forsikringen ikke lenger var gyldig, da
den var kansellert av SAS. Klager kontaktet SAS, som bekreftet at forsikringen nå var
kansellert, men at det ikke var noe flyselskapet kunne gjøre. SAS henviste klager tilbake
til forsikringsselskapet.  

Klager har mottatt skatter og avgifter med kroner 194 per person. 
Klager krever det resterende beløpet utbetalt, kroner 1 695 per person.

Tjenesteyterne har i det vesentlige anført
SAS har ikke avgitt uttalelse til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 

SAS har tross oppfordring ikke avgitt uttalelse til nemnda. Nemnda legger etter dette
klagers anførsler til grunn. 

Klager har fremlagt dokumentasjon på at hun kjøpte avbestillingsforsikring hos Europ
Assistance gjennom SAS. Hun har videre fremlagt kopi av positiv covid-19 test datert 30.
juni. Klager har forklart at hun skulle reise med sine to barn som også hadde symptomer
på covid-19. Det er uklart for nemnda hvorfor klagers forsikring ble kansellert idet
flybillettene ble avbestilt. Nemnda mener at saksforholdet er uklart, og at saken ikke er
egnet for behandling i nemnda, jf transportklagenemndforskriften § 6-2 bokstav d

I den utstrekning dette er et spørsmål om ansvar for forsikringsselskapet hører saken
heller ikke inn under Transportklagenemnda, men eventuelt en annen nemnd, jf.
transportklagenemndforskriften § 1-3 jf. § 1-7, da forsikringsselskap ikke er inkludert i de
tjenesteytere som er underlagt Transportklagenemnda sin klageordning. 

Nemnda mener derfor at saken skal avvises.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Saken avvises