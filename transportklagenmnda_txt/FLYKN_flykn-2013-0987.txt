Vedtak i Transportklagenemnda - Fly

Sammendrag

Krav om refusjon av endringsgebyr.

Dato
28.05.2014

Saksnummer
987/13F

Tjenesteyter
Norwegian Air Shuttle ASA

Klager har i det vesentlige anført:

Klagerne hadde bestilt en reise fra Oslo til Kirkenes den 17. september 2013 kl. 09:20 med
DY310. Klagerne møtte opp på Gardermoen kl. 06:15 for å sjekke muligheten til å endre denne
til avreise den 25. september, og ta en uke i Malaga i mellomtiden.

Klagerne understreket at billettene ikke måtte endres til den 25. september før de hadde
sjekket priser til Malaga. Da klagerne fikk prisen til Malaga bestemte de seg for at det ble
for dyrt og at de ville benytte billettene hjem til Kirkenes den 17. september. Det viste seg at
Norwegian da allerede hadde endret returreisen deres til den 25. september mot et gebyr på
kroner 1 098.

Da klagerne protesterte på dette fikk de beskjed om at det nå var for sent og at de måtte
kjøpe nye billetter. Klagerne måtte derfor betale ytterligere kroner 898 for å reise hjem med
DY310 den 17. september.

Klagerne mener de ble feilinformert på Gardermoen, og krever refundert begge
endringsgebyrene, til sammen kroner 1 996.

Det vises for øvrig til klagernes brev.

Norwegian har i det vesentlige anført:

Når man bestiller billetter på Norwegians nettsider krysser man av for å ha lest regler og
vilkår. Her kommer det frem at man kan endre mot et gebyr på kroner 249 per person per
strekning, samt eventuell prisdifferanse. Videre kommer det frem at dersom man endrer per
telefon eller på flyplass tilkommer et gebyr på kroner 100 per person.

Av godvilje ønsker Norwegian å refundere det ene gebyret, kroner 898, men kan dessverre
ikke imøtekomme krav om refusjon av gebyret på kroner 1 098.

Det vises for øvrig til Norwegians brev.

Nemnda bemerker:

Passasjerene må ved henvendelse til en kundebehandler i Norwegians skranke på
Gardermoen kunne forvente at kundebehandler gir korrekte opplysninger, og at
kundebehandler forsikrer seg om at passasjeren forstår informasjonen og de valg som
eventuelt blir foretatt.

Den kan på bakgrunn av de foreliggende opplysninger se ut som klagerne og kundebehandler
pratet forbi hverandre/misforstod hverandre ved klagernes henvendelse i skranken på
Gardermoen.

Nemnda finner det mest sannsynlig at klagerne ikke kan lastes for misforståelsen og
anbefaler at hele endringsgebyret refunderes.

Vedtak:

Transportklagenemnda - fly anbefaler at endringsgebyret refunderes.

Vedtaket var enstemmig.