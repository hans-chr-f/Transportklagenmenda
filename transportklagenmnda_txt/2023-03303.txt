Vedtak i Transportklagenemnda
- Kollektivreiser

Sammendrag

Krav om erstatning av utgifter til billetter med Hurtigruten,
hotellovernatting og flybilletter som følge av at toget ble forsinket.

Dato
27.06.2024

Saksnummer
2024-00801

Tjenesteytere
Vy

Klager har i det vesentlige anført

Klager og hennes søster skulle reise med tog fra Oslo til Bergen den 11. juli 2023. De
skulle så reise med Hurtigruten fra Bergen til Kirkenes i perioden 11. juli til 17. juli, og
deretter fly fra Kirkenes til London 17. juli. 

Klager anfører at toget forlot Oslo 82 minutter forsinket, kl. 13:28, og at toget ankom
Bergen 108 minutter forsinket, kl. 20:54. Klager anfører at dette resulterte i at de mistet
Hurtigruten som gikk kl. 20:30. Klager anfører at de forsøkte å gjenoppta reisen med MS
Nordlys i Ålesund ved å bestille flybilletter fra Bergen til Ålesund den 12. juli, men denne
avgangen ble senere kansellert.

Klager anfører at de måtte overnatte én natt på hotell i Bergen, og at de måtte kansellere
flybillettene de hadde bestilt fra Kirkenes til London. Klager anfører at de også måtte
bestille nye flybilletter fra Bergen til London. 

Klager anfører at de har hatt følgende utgifter/tap:

• 9195 australske dollar for reise med Hurtigruten
• 2325 kroner for hotellovernatting i Bergen
• 145 britiske pund for flybilletter fra Kirkenes til London
• 623 euro for nye flybilletter fra Bergen til London

Klager anfører at hun har mottatt avslag fra både Hurtigruten og forsikringsselskapet sitt,
men at hun har mottatt refusjon av 50 % av togbillettene fra Vy. 

I kommentar til tjenesteyters tilsvar, anfører klager at avstanden mellom Bergen
jernbanestasjon og Hurtigruten terminal er 1,6 km, og at reisen tar mindre enn 10
minutter med drosje og omtrent 20 minutter til fots. Klager anfører at dersom toget
hadde ankommet kl. 19:06, ville det vært tilstrekkelig med tid for klager og hennes søster
å gå om bord på Hurtigruten innen kl. 20:00.

Klager krever å få erstattet utgifter til billetter med Hurtigruten, hotellovernatting og
flybilletter.

Tjenesteyterne har i det vesentlige anført
Den 11. juli reiste klager med Vy fra Oslo til Bergen med regiontog nr. 601. Planlagt
avgangstidspunkt var kl. 12:06 med planlagt ankomsttid kl. 19:06. Dessverre var toget
forsinket på grunn av tekniske problemer. Faktisk avgangstidspunkt var kl. 13:28 og
faktisk ankomsttid var kl. 20:59 – 113 minutter forsinket.

Siden ankomsten var mer enn 60 minutter forsinket, har passasjerer rett til 50 %
kompensasjon av billettprisen i henhold til Vys transportvilkår punkt 6 bokstav D. Beløpet
er refundert.

Med henvisning til klagers krav til nemnda side 18 - hennes reiseforsikring kan gjelde
ved forsinkelser på minst seks timer avhengig av situasjonen - noe som indikerer at man
bør ta hensyn til forsinkelser når man planlegger reisen sin - spesielt når man skal delta
på et cruise i seks dager. Ifølge vedlegg 2 er den siste ankomsttiden for ombordstigning
på Hurtigruten 30 minutter før planlagt avgangstid - dermed kl. 20:00. Med en planlagt
ankomsttid for toget kl. 19:06 var det planlagt med 54 minutter etter ankomst til Bergen
- hvor den reisende også må transportere seg selv og bagasjen sin fra togstasjonen til
skipsterminalen. En tidligere avgang med Vy til Bergen kunne ha blitt brukt for å gi mer
tilstrekkelig tid - med tanke på en forsinkelse og redusere risikoen for skader.

Vys transportvilkår, som er godkjent av Samferdselsdepartementet, regulerer
transporten mellom stasjonene som er angitt i passasjerens billett hos Vy. Vys kontrakt
med klager var transport fra Oslo til Bergen. Vy har ingen kontrakt med klager etter
ankomst til Bergen og har ikke blitt enige om overføringstid for videre reise med
Hurtigruten, og Vy påtar seg ikke ansvar for påfølgende skader eller utgifter på grunn av
deres forsinkede ankomst til Bergen - noe som også er i tråd med anbefalte regler for
kollektivtransport i Norge publisert av NHO Transport.

Nemnda bemerker

Klager har fremsatt krav om å få erstattet utgifter til billetter med Hurtigruten,
hotellovernatting og flybilletter som følge av at toget hun og søsteren reiste med fra Oslo
til Bergen den 11. juli 2023 ble forsinket, slik at de ikke rakk avgangen med Hurtigruten. 

Det følger av Vys reisevilkår punkt 6 D at den reisende har rett til å få tilbake 50 % av
billettprisen dersom toget er forsinket med 60 minutter eller mer på strekningen Oslo –
Bergen. 

Vy har oppgitt at toget ankom Bergen 113 minutter forsinket, og at forsinkelsen skyldtes
tekniske problemer. Både klager og Vy har opplyst at klager har fått refundert 50 % av
billettprisen i henhold til punkt 6 D i Vys reisevilkår. 

Klager har i tillegg krevd å få erstattet utgifter til billetter med Hurtigruten og
hotellovernatting i Bergen, samt flybilletter fra Kirkenes til London og fra Bergen til
London. 

Flertallet, nemndsleder og bransjerepresentantene, bemerker at de har forståelse for
ulempen forsinkelsen medførte for klager og hennes søster. Vys transportavtale med
klager gjaldt imidlertid kun fra Oslo til Bergen, og etter flertallets syn dekker ikke Vys
reisevilkår slike tap som klager krever å få erstattet. Kontraktsforholdet mellom partene
reguleres av reisevilkårene, og de gir ikke grunnlag for slik erstatning. 

Mindretallet, forbrukerrepresentantene, viser til at togpassasjerers rett til erstatning
for direkte tap som følge av forsinkelse følger av alminnelige obligasjonsrettslige
prinsipper om kontrollansvar ved kjøp, utviklet gjennom rettspraksis og juridisk teori.
Etter kontrollansvaret hefter tjenesteyter for feil som ligger innenfor vedkommendes
kontroll. For flypassasjerer er et slikt ansvar lovfestet, jf. luftfartslovens § 10-20. Det er på
det rene at forsinkelsen er innenfor Vys kontroll.

Det er kun direkte tap som erstattes etter kontrollansvaret. Mindretallet anser den
tapte Hurtigrutereisen som et direkte tap. Det må videre anses som påregnelig for Vy
at en forsinkelse til Bergen kan medføre tapt reise videre med andre transportmidler,
herunder Hurtigruten. Mindretallet anser derimot den tapte flyreisen fra Kirkenes til
London som et indirekte tap, og kostnadene knyttet til dette er ikke dekningsmessige
etter kontrollansvaret. Mindretallet mener etter dette at klager har krav på erstatning for
sin tapte reise med Hurtigruten, og går ikke nærmere inn på utmålingen.

Vedtak

Transportklagenemnda kan ikke anbefale at klager gis medhold. Dissens.