Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.09.2019

Saksnummer
2018-03179

Tjenesteytere
Wizz Air

Klager har i det vesentlige anført

Klager med reisefølge (tilsammen to personer) skulle reise fra Bergen til Warszawa den
10. august 2018 kl 16.45 med flight W6 1520. Flyet ble i overkant av åtte timer forsinket. 

Flyselskaper hevder birdstrike var årsaken til forsinkelsen og at tekniker måtte tilkalles.
Klager mener han har krav på erstatning i henhold til EU-forordningen da teknisk feil ikke
er å anse som en ekstraordinær omstendighet.

Videre mener klager det ikke er burde ta så lang tid å skaffe tekniker som det gjorde i
denne saken.

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
Flight W6 1520 ble åtte timer og atten minutter forsinket grunnet birdstrike. Ved ankomst
Bergen lufthavn ble det oppdaget rester av fugl på den ene motoren, flyet måtte derfor
til inspeksjon. Wizz Air viser til fremlagt dokumentasjon. 

Hendelsen er ikke kompensasjonsberettiget da årsaken var ekstraordinære
omstendigheter utenfor Wizz Airs kontroll. 

Wizz Air ønsker å refundere eventuelle utgifter i ventetiden mot kvitteringer, men kan
ikke imøtekomme klagers krav utover dette.

Nemnda bemerker

Wizz Airs flyvning W6 1520 fra Bergen til Warszawa den 10. august 2018 ble forsinket
med åtte timer og atten minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Forsinkelsen skyldtes etter det opplyste at flyet kolliderte med en fugl under forutgående
flyvning. Maskinen måtte gjennomgå teknisk kontroll, og det ble funnet spor etter
kollisjon med fugl. Nemnda viser til fremlagt dokumentasjon. 

I EU-domstolens dom av 4. mai 2017 (C-315/15, EU:C:2017:342) er det fastslått at
kollisjon mellom et luftfartøy og en fugl skal omfattes av begrepet "ekstraordinære
omstendigheter" som er omhandlet i forordningen artikkel 5 nummer 3. Det fremgår
av dommen at en kollisjon mellom et fly og en fugl hverken etter sin karakter eller
opprinnelse er et ledd i luftfartsselskapets alminnelige aktivitetsutøvelse, og ligger
utenfor luftfartsselskapets faktiske kontroll da kollisjonen ikke er uløselig forbundet med
fartøyets funksjonsmåte.

Dommen legger videre til grunn at det kan være flere ansvarlige, herunder flyselskapene,
som må treffe nødvendige foranstaltninger for å hindre kollisjon med fugl, jf. avsnittene
39 og 40. Domstolen krever videre at det foretas en individuell vurdering av om
flyselskapet "rent faktisk var i stand til direkte eller indirekte å treffe forebyggende
forholdsregler for å nedsette eller forhindre kollisjonsrisikoen med fugler", jf. avsnitt 44.
Flyselskapet har bevisbyrden for at det har truffet de rimelige forholdsreglene det har
kunnet i det enkelte kollisjonstilfellet, jf. avsnitt 47.

Nemnda har i etterkant av EU-domstolens dom bedt Luftfartstilsynet gi en generell
kommentar om hva som teknisk sett kan forventes av tiltak fra flyselskapenes side for
å unngå kollisjon med fugl. I en uttalelse av 14. september 2017 fra Luftfartstilsynet
fremgår det at besetningen trenes på håndtering av kollisjoner med fugl om det skjer
i lufta, samt på teknisk ivaretakelse på bakken. På forhånd får pilotene informasjon
om fugletetthet på og omkring rullebane og i inn- og utflyvingsområdet. Det fremgår
videre av uttalelsen, med videre henvisning til uttalelse fra Luftdyktighetsseksjonen, at
det er umulig å unngå at kollisjoner med fugl skjer. Det er ingen tekniske metoder eller
innretninger som kan fjerne risiko for dette, og flyplassoperatøren er den enhet som
kan ha en viss kontroll gjennom skremsler, eksterminering eller stengning av flyplass.
Luftfartstilsynet vurderer at kollisjon med fugl er et fenomen som må sidestilles med
værforhold.

Selskapet opererer i lite omfang på denne flyplassen, og nemnda legger dermed til grunn
at flyselskapet ikke hadde mulighet til å sette inn et annet fly på den aktuelle flyvningen,
og kan ikke se at forsinkelsen kunne vært unngått selv om alle rimelige tiltak ble truffet. 

Nemnda kan derfor ikke se at klager har krav på erstatning i henhold til forordningen.

Vedtak

Transportklagenemnda - fly anbefaler ikke at klager gis medhold.