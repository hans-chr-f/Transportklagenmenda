Vedtak i Transportklagenemnda - Fly

Sammendrag

Krav om erstatning for stjålet innhold i bagasje.

Dato
31.01.2018

Saksnummer
2017-00797

Tjenesteytere
Norwegian

Klager har i det vesentlige anført

Klager reiste med Norwegians flyvning DY1550 fra Oslo lufthavn (OSL) til Budapest (BUD)
10. mars 2017. Klager reiste kun med håndbagasje. 

Ved ombordstigning ble klager bedt om å sjekke inn håndbagasjen sin på grunn av
plassmangel i hattehyllene i kabinen. Da klager hentet bagasjen i Budapest, oppdaget
hun at smykker til en samlet verdi av kroner 5 500 var forsvunnet fra bagasjen.
Klager viser til at Norwegian i sine vilkår anmoder passasjerene om å legge verdifulle
gjenstander i håndbagasjen, noe hun gjorde. 

Klager har anmeldt forholdet til politiet. På ovennevnte bakgrunn har klager fremsatt
krav om erstatning for de stjålne smykkene til kroner 5 500.

Tjenesteyterne har i det vesentlige anført
Klager anfører at smykker ble stjålet fra bagasjen ved reise med Norwegian 10. mars
2017. Klager meldte ikke fra om tyveriet umiddelbart når hun hentet bagasjen på
flyplassen, men tok kontakt med Norwegian 14. mars 2017. 

Det følger av Norwegians avtalevilkår at uregelmessigheter ved sending av bagasje må
rapporteres til selskapets representanter på flyplassen med en gang. Dersom man ikke
oppdager uregelmessigheten før man har forlatt flyplassen, må man reise tilbake til
flyplassen innen syv dager og rapportere hendelsen. Norwegian gir ikke erstatning for
savnet innhold i bagasje dersom beskjed ikke er gitt innen rimelig tid. Selskapet viser til
Montrealkonvensjonen artikkel 31. 

Norwegian viser videre til tidligere saker i Transportklagenemnda, blant annet vedtakene
i 312/11F og 409/15F, hvor klagers krav ble avvist da skal ikke ble meldt umiddelbart etter
ankomst på flyplassen. 

Norwegian opprettet rapport på saken som ble oversendt klager, slik at klager ble gitt
anledning til å ta saken videre med sitt forsikringsselskap. Norwegian anfører at bagasje
ikke skal inneholde verdifulle gjenstander som smykker, og at det er passasjerens ansvar
å sørge for at slike gjenstander blir fjernet fra bagasjen før den blir overlatt til personalet
ved innsjekking. 

Norwegian avviser på ovennevnte bakgrunn klagers krav om erstatning.

Nemnda bemerker

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd.
Dette gjelder også i et tilfelle som dette, der klager har påpekt at hun ble "tvunget" til å
sjekke inn håndbagasje ved gaten.

Klager mottok i dette tilfellet kofferten uten å klage. Det følger av ovennevnte
bestemmelse at kofferten med innhold da formodes å være utlevert i god stand. Slik
saken er opplyst, kan ikke nemnda se at det motsatte er sannsynliggjort. 

Nemnda finner etter dette ikke å kunne anbefale at klager gis medhold.

Vedtak

Transportklagenemnda - fly anbefaler ikke at klager gis medhold.