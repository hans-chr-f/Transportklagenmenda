Vedtak i Pakkereisenemnda

Sammendrag

Reise til Egypt 29. januar 2011. Krav om refusjon av reisens pris samt erstatning
av tapt arbeidsfortjeneste grunnet avbrutt reise som følge av urolighetene i Egypt

Dato
09.11.2011

Saksnummer
117/11

Tjenesteyter
Apollo Reiser AS Turarrangør: Apollo Reiser AS

Klager: X

Turarrangør: Apollo Reiser AS

Antall reisende: 2

Reisens pris: kr 15.206

Saken gjelder:

Reise til Egypt 29. januar 2011. Krav om refusjon av reisens pris samt erstatning av tapt
arbeidsfortjeneste grunnet avbrutt reise som følge av urolighetene i Egypt

Nemnda bemerker:

Reklamasjonsnemnda for pakkereiser behandlet i møte 30. mai 2011 flere klager fra reisende
som i februar måtte avbryte sin ferie i Egypt pga urolighetene i landet.

Det fremgår av alminnelige vilkår for pakkereiser pkt 6.2 at arrangøren kan kansellere en reise
uten erstatningsansvar, dersom han kan godtgjøre at den ikke kan gjennomføres som følge av
hindringer som ligger utenfor hans kontroll.

Slike hindringer kan etter omstendighetene være krig eller krigshandlinger, naturkatastrofer,
farlige smittsomme sykdommer eller andre begivenheter som må likestilles med det
forannevnte. Dersom reisen forkortes ved at arrangøren avbryter reisen pga slike forhold, vil
kunden likevel ha krav på et forholdsmessig prisavslag.

Det fremkommer videre av bestemmelsen at arrangøren plikter å frakte kunden tilbake til den
avtalte hjemkomststed uten kostnader og med minst mulig ulempe for kunden. Tidspunktet
for hjemreisen vil være avhengig av en vurdering av de faktiske forhold på stedet, herunder
den risiko og/eller de reelle ulempene et fortsatt opphold representer, Norske og lokale
myndigheters uttalelser skal vektlegges ved denne vurdering.

Nemnda er av den oppfatning at det utviklet seg til en krigslignende situasjon på reisemålet.
Selv om formålet med pakkereisen av denne grunn ble forfeilet, har de reisende etter
nemndas vurdering ikke rett til refusjon av innbetalt beløp i et slikt tilfelle. De reisende har
heller ikke rett til erstatning.

Ved utmålingen av prisavslagets størrelse anbefalte nemnda at dette ble satt lik antall
ubenyttede dagsandeler på reisemålet. Dagsandelen regnes av reisens samlede pris, dvs
inkludert flyreisen.

Nemnda er av den oppfatning at det ikke er grunnlag for annen løsning i sak 117/11, og
finner ikke å kunne anbefale at klagerne gis medhold. Nemnda har forståelse for at utbyttet
av de siste dagene på reisemålet ble forringet, men er av den oppfatning at dette etter
omstendighetene ikke gir rett til ytterligere prisavslag.

Sak 48/11 (PRKN-2011-48), som ble behandlet i nemnda 30. mai 2011, vedlegges til
orientering.

Vedtak:

Reklamasjonsnemnda for pakkereiser finner ikke å kunne anbefale at klagerne gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske, Amisol AS

Helga G. Hermansen, Star Tour AS

Sak nr.: 48/11

Reklamasjonsnemnda for Pakkereiser behandlet saken i møte nr.: 5/11 B, den 30. mai 2011.

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 2

Reisens pris: 11.386

Saken gjelder:

Reise til Egypt, 29. januar - 5. februar 2011. Krav om refusjon av reisens pris grunnet avbrutt
opphold som følge av urolighetene i Egypt.

Klager har i det vesentlige anført:

Apollo gjorde en feilvurdering ved å sende reisende til Egypt den 29. januar.

Apollo burde ha kansellert reisen og tilbudt de reisende å booke om til andre reisemål med
Apollo.

Når reisen likevel gikk som «normalt», fikk den flere vesentlige mangler.

Det ble innført portforbud fra søndag 30. januar, noe som begrenset muligheten til å bevege
seg utenfor hotellområdet. Minibankene gikk også tomme for penger, noe som ytterligere
begrenset feriens formål. Alle utflukter ble dermed avlyst.

Apollos representanter ga søndag middag beskjed om at bagasjen måtte pakkes, at de
reisende måtte ha mobiltelefonen på og være klare til å reise hjem på en times varsel.
Når hjemreisen først ble organisert torsdag, hadde dagene som begrenset klagerne til
hotellrommet/hotellområdet vesentlige mangler, og formålet med pakkereisen ble av den
grunn vesentlig forfeilet.

Under henvisning til pakkereiseloven § 6-3 krever klagerne refundert reisens pris.

Apollo har i det vesentlige anført:

I en situasjon som dette er Apollo til enhver tid avhengig av å følge de råd som det enkelte
lands Utenriksdepartement kommer med. I forkant av avgangen 29. januar var det ikke
frarådet å reise til turistområdene ved Rødehavet, som Sharm el Sheikh og Hurghada. Apollos
beredskapsorganisasjon var i operasjon fra fredag morgen, og hadde bl.a. kontinuerlig
kontakt med UD og med reisemålene.

Meldingene gikk ut på at det var rolige forhold, og at det ikke var noen grunn til at man ikke
skulle reise.

Situasjonen i Egypt utviklet seg svært raskt, og søndag 30. januar valgte norsk UD å fraråde
reiser til hele Egypt dersom disse ikke var høyst nødvendig. Samtidig valgte egyptiske
myndigheter å innføre portforbud. Ut fra disse forholdene anså Apollo, på lik linje med de
øvrige skandinaviske turoperatørene, det riktig å avlyse alle reiser til Egypt i ukene fremover
og sørge for at Apollos gjester på reisemålet ble hentet hjem så fort som mulig. Det ble ikke
ansett som farlig å oppholde seg i Sharm el Sheikh eller Hurghada på dette tidspunkt, men
det var usikkerhet rundt hvordan situasjonen ville utvikle seg som førte til reiserådet og de
tiltak som ble igangsatt.

Alminnelige vilkår for pakkereiser pkt 6.2 sier klart at arrangøren ikke har erstatningsansvar
dersom pakkereisen blir mangelfull eller må avbrytes som følge av hindringer som ligger
utenfor hans kontroll. Videre står det i samme bestemmelse at hvis reisen forkortes ved
at arrangøren eller kunden avbryter den pga slike forhold, vil kunden likevel ha krav på et
forholdsmessig prisavslag.

Videre skal arrangøren gjøre sitt for å eliminere risiko og ulemper, og plikter også å frakte
kunden tilbake til det avtalte hjemkomststed uten kostnader og med minst mulig ulemper for
kunden. Tidspunktet for hjemreisen skjer ut fra en vurdering av forholdene og etter uttalelse
fra norske og lokale myndigheter.

Apollo er av den oppfatning at de som turoperatør har gjort sitt ytterste i en svært vanskelig
situasjon. Selv om regelverket ikke gir grunnlag for erstatning eller kompensasjon vil Apollo
som en goodwill gi kr 500 per person for ulempene de hadde. Klagerne har fått refundert
dagsandeler for de dagene de ikke var på destinasjonen.

Nemnda bemerker:

Ved pakkereisens start den 29. januar forelå det ikke noe råd fra UD vedrørende reiser til
turistområdene ved Rødehavet. Nemnda legger videre til grunn at det på dette tidspunkt ble
ansett trygt å reise til Sharm el Sheik. Etter nemndas vurdering er det ut fra de da rådende
forhold ikke grunnlag for å kritisere Apollo for at reisen ikke ble avlyst. Nemnda har ved dette
ikke tatt stilling til om klager selv kunne avbestilt reisen etter pakkereiseloven § 4-1.

Forholdene i Egypt utviklet seg dramatisk etter klagernes ankomst.

Portforbud ble innført den 30. januar og UD frarådet reiser til hele Egypt.

Nemnda er av den oppfatning at Apollo handlet forsvarlig ved å frakte gjestene hjem så fort
det var praktisk mulig. Nemnda har ingen innvendinger til de tiltak Apollo iverksatte i så
henseende.

I henhold til alminnelige vilkår for pakkereiser pkt 6.2 kan arrangøren kansellere en reise uten
erstatningsansvar, dersom han kan godtgjøre at den ikke kan gjennomføres som følge av
hindringer som ligger utenfor hans kontroll.

Slike hindringer kan etter omstendighetene være krig eller krigshandlinger, naturkatastrofer,
farlige smittsomme sykdommer eller andre begivenheter som må likestilles med det
forannevnte. Dersom reisen forkortes ved at arrangøren avbryter reisen pga slike forhold, vil
kunden likevel ha krav på et forholdsmessig prisavslag.

Det fremkommer videre av bestemmelsen at arrangøren plikter å frakte kunden tilbake til den
avtalte hjemkomststed uten kostnader og med minst mulig ulempe for kunden. Tidspunktet
for hjemreisen vil være avhengig av en vurdering av de faktiske forhold på stedet, herunder
den risiko og/eller de reelle ulempene et fortsatt opphold representer. Norske og lokale
myndigheters uttalelser skal vektlegges ved denne vurdering.

Det var en krigslignende situasjon på reisemålet. Selv om formålet med pakkereisen av denne
grunn ble forfeilet, har de reisende etter nemndas vurdering ikke rett til refusjon av innbetalt
beløp i et slikt tilfelle. De reisende har heller ikke rett til erstatning.

Apollo har i dette tilfellet refundert dagsandeler for de dagene klagerne ikke var på
reisemålet. Apollo har videre utbetalt en kompensasjon på kr 500 per person.

Etter nemndas vurdering gir saken ikke grunnlag for refusjon ut over dette.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Helga Hermansen, Star Tour AS

Eva Pettersen, Ving Norge As