Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
09.10.2018

Saksnummer
2017-03136

Tjenesteytere
SAS

Klager har i det vesentlige anført

Klager skulle reise fra Gazipasa i Tyrkia til Oslo den 11. november 2017 kl 17.05-19.35
med SK4774. Avgangen ble forsinket og landet ikke på Gardermoen før kl 02.29.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
SK4774 ble forsinket som en direkte følge av plutselig oppstått sykdom hos besetningen
på foregående flygning SK4773 Oslo-Gazipasa. Det kreves spesialtrente piloter for å fly til
Gazipasa og de to reservepiloter vi hadde til rådighet var også meldt inn syke. SAS viser
til fremlagt dokumentasjon. 

Det var ingen forhåndsregler SAS kunne tatt for å unngå forsinkelsen og SAS har gjort
alle rimelige tiltak for å minimere konsekvensene ved å sende reservemannskap med
første mulige fly til Gazipasa.

Hendelsen er å anse som ekstraordinær og SAS kan ikke imøtekomme klagers krav om
standarderstatning.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261 / 2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Sykdom blant besetningen kan være en ekstraordinær omstendighet i forordningens
forstand. Sykdom oppstår rett nok fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling eller forsinkelse av en eller flere avganger. Dette må vurderes konkret.

Klager skulle ha reist med SK4774 fra Gazipasa til Oslo den 11. november 2017 kl 17:05.
I følge selskapet og fremlagt dokumentasjon ble denne flygningen forsinket som en
direkte følge av plutselig oppstått sykdom hos besetningen på
foregående flygning SK4773 Oslo-Gazipasa. Forsinkelsen av SK4774 var forårsaket av
plutselig sykdom hos kapteinen. SAS opplyser at det krever spesialtrente piloter for å fly
til Gazipasa og at de to reservepilotene selskapet hadde til rådighet også var meldt inn
syke.

Nemnda legger på bakgrunn av de foreliggende opplysninger til grunn at SAS har
godtgjort at forsinkelsen skyldtes uvanlig mye og akutt sykdom blant pilotene i SAS
denne dagen. Dette var etter nemndas syn en slik ekstraordinær omstendighet som
ikke kunne vært unngått, og nemnda mener at alle rimelig tiltak ble truffet for å unngå
forsinkelsen ved å ha en beredskapsplan med reservepiloter. Det var ikke påregnelig for
SAS at også disse var meldt syke.
SAS sendte reservemannskap med første mulige fly til Gazipasa og må anses å ha
iverksatt alle rimelige tiltak for å minimere konsekvensene av den oppståtte situasjonen. 

Dette medfører at klager ikke har krav på erstatning.

Vedtak

Transportklagenemnda - fly anbefaler ikke at klager gis medhold.