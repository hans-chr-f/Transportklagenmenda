Vedtak i Transportklagenemnda - Fly

Sammendrag

Krav om refusjon av administrasjonsgebyr og konkursforsikring.

Dato
26.04.2021

Saksnummer
2020-02084

Tjenesteytere
RCG Travelis
Turkish Airlines

Klager har i det vesentlige anført

Klager og hans medreisende, totalt fire passasjerer, hadde billetter for reise med Turkish
Airlines fra Oslo via Istanbul til Alexandria den 14. mars 2020 kl. 17.15. Hjemreisen var
bestilt til den 25. mars. På avreisedagen fikk de beskjed per telefon fra flyselskapet om at
alle flyvningene var kansellert som følge av covid-19 pandemien. 

Klager sendte deretter samme dag et krav om refusjon av billettene med NOK 13800 til
reisebyrået RCG Travelis hvor han hadde kjøpt billettene. Klager hadde betalt NOK 3450
per billett og det inkluderte en forsikring på NOK 89 per billett i tilfelle flyselskapet skulle
gå konkurs. 

Reisebyrået har refundert NOK 11064. De har tatt NOK 595 pr. billett i kanselleringsgebyr
og ikke refundert forsikringen på NOK 89 per billett.  En av passasjerene har fått en
erstatning via sitt reiseforsikringsselskap på NOK 684, resten har ikke fått det. Klager
bestrider at reisebyrået kan ta et gebyr når flyselskapet har kansellert og har flere ganger
forsøkt å komme i kontakt med RCG Travelis for å få kanselleringsgebyret og forsikringen
refundert. De har ikke svart på klagers henvendelser. 

Klager krever differansen på NOK 2052 refundert fra RCG Travelis. Klager har til Turkish
Airlines sitt tilsvar til nemnda opplyst at han aldri har mottatt noen billettnumre i
reisedokumentene han fikk av RCG Travelis.

Tjenesteyterne har i det vesentlige anført
Reisebyrået RCG Travelis har ikke inngitt tilsvar til nemnda, kun automatiske svar på at
nemndas henvendelser er mottatt. 

Turskish Airlines har i sitt tilsvar til nemnda bedt om at klager oppgir billettnumrene for
at de skal kunne sjekke om de er refundert til reisebyrået. Dersom det er tilfellet, så må
klager forholde seg til RCG Travelis for å få refusjon. Det er billettnumrene som beviser at
klager har betalt for billettene til reisebyrået og flyselskapet kan ikke gjøre noe uten å ha
disse.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.
Passasjeren kan videre kreve refusjon av hele billettprisen, jf. artikkel 8 nr. 1.

Det følger av forordningen at ved kansellering er det det transporterende
luftfartsselskapet som skal tilby refusjon av billettprisen. Der en passasjer har bestilt en
flybillett gjennom et reisebyrå er det i praksis slik at flyselskapet sender refusjonen til
reisebyrået som igjen refunderer beløpet til sin kunde.

I denne saken er det ikke fremmet krav om standarderstatning. Nemnda legger uansett
til grunn at kanselleringen skyldtes covid-19, som nemnda anser som en ekstraordinær
omstendighet utenfor flyselskapenes kontroll. Nemnda kan derfor ikke se at det er
grunnlag for standarderstatning i dette tilfellet.

Reisebyrået RCG Travelis har tross oppfordring ikke avgitt uttalelse til nemnda. Nemnda
kan da treffe vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Klager har fått prisen for billettene refundert fratrukket et kanselleringsgebyr på NOK
595 per billett som RCG Travelis har beholdt og også fratrukket forsikringen på NOK
89 per billett. Nemnda legger derfor til grunn at Turkish Airlines har refundert hele
billettprisen for fire billetter til reisebyrået. 

Klager og hans reisefølge har videre fått utbetalt NOK 684 gjennom en reiseforsikring.
Gjenstående krav er derfor NOK 2 052. Spørsmålet blir om RCG Travelis har anledning til
å kreve et slikt gebyr og ikke refundere konkursforsikringen.

RCG Travelis har ikke godtgjort at de har hjemmel verken i lov eller avtale for å kreve
et administrativt gebyr i tilfeller hvor flyselskapet kansellerer. Dersom RCG Travelis
hadde fremlagt et avtalerettslig grunnlag, mener nemnda uansett at et slik administrativt
gebyr er urimelig når det er flyselskapet som kansellerer reisen, jf. avtaleloven § 36. Det
vises i den forbindelse til sak 2020-02445 og sak 2020-01608. Det er hele billettprisen
som skal refunderes. Klager har opplyst at NOK 89 pr billett er konkursforsikring.
Forsikringspremie er ikke en del av billettprisen, og dette skal dermed ikke refunderes.
Det som dermed skal refunderes er NOK 595 pr billett for de tre reisende som ikke har
fått refusjon fra reiseforsikringen. 

Nemnda anbefaler at administrasjonsgebyret refunderes med totalt NOK 1 785.

Vedtak

Transportklagenemnda anbefaler at RCG Travelis refunderer administrasjonsgebyret
med totalt NOK 1 785.