Vedtak i Transportklagenemnda
- Kollektivreiser

Sammendrag

Refusjon av månedsbillett grunnet Covid-19

Dato
11.09.2020

Saksnummer
2020-01819

Tjenesteytere
Ruter

Klager har i det vesentlige anført

Klager kjøpte en månedsbillett den 24. februar 2020. Klager anfører at han ikke kunne
bruke månedsbilletten sin etter 11. mars 2020 på grunn av Covid-19 pandemien. Videre
anfører han at alle hans norske venner har fått refusjon for de dagene månedsbillettene
deres ikke ble brukt, men at han selv fikk avslag da han søkte om det samme. 

Klager mener at det er urettferdig at han ikke kan få refusjon, når han ikke er kjent
med selskapets nettside og det lokale språket, og dette var grunnen til at han ikke fikk
informasjon om refusjonsreglene i tide. 

Etter at klager har mottatt Ruter sitt tilsvar i saken legger han til han ikke visste at
refusjonsreglene var blitt publisert på Ruter sin nettside. Han legger også til at han
ikke har bodd i Norge så lenge. Klager presiserer at årsaken til at han ikke kunne bruke
billetten var på grunn av covid-19, hvilket var samme årsak til at de andre fikk refusjon,
og stiller seg derfor undrende til at han ikke kan få refusjon når det er basert på samme
årsak. 

Klager krever refusjon av resterende dager på periodebillett, siden reisekortet ikke ble
brukt etter 11. mars 2020 på grunn av Covid-19.

Tjenesteyterne har i det vesentlige anført
Ruter publiserte informasjon om refusjon av billetter i forbindelse med Covid-19
pandemien på Ruter sine nettsider 16. mars 2020. Ruter sine kunder er selv ansvarlige
for å søke om refusjon av billetter dersom man ikke ønsker å bruke billetten. Billettene er
upersonlige og kan bli lånt til andre. 

I de tilfellene hvor en kunde ikke kan bruke billetten sin, bør Ruter kontaktes for å få
refusjon. 

I henhold til refusjonsbestemmelsene til Ruter regnes refusjonsbeløpet fra den dagen
Ruter mottar forespørselen om refusjon fra kunden. Ruter refunderer ikke reisekortet,
kun billetten som er på kortet og det må betales 100 kr. i gebyr per ekspedisjon.

Basert på gjeldene refusjonsbestemmelser ser Ruter ingen grunn til å godkjenne
refusjon i dette tilfellet.

Nemnda bemerker

Klager krever refusjon av resterende beløp av månedsbillett fra 11. til 24. mars 2020, da
han ikke fikk benyttet billetten grunnet Covid-19 pandemien. 

Det fremgår av Ruters refusjonsordning at aktiverte og delvis benyttede billetter kan
refunderes, og at refusjonsbeløpet regnes fra den dagen Ruter mottar forespørselen
om refusjon. Utløpte billetter refunderes ikke i etterkant. Klager fremsatt refusjonskrav
25. mai 2020, 2 måneder etter utløpt billett. Dette gir således ikke grunnlag for refusjon.
Etter nemndas syn har Ruter informert tilstrekkelig om dette på sine nettsider.

Vedtak

Transportklagenemnda for kollektivtransport finner ikke å kunne anbefale at klager gis
medhold.