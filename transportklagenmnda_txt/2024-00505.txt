Vedtak i Transportklagenemnda - Fly

Sammendrag

Krav om standarderstatning som følge av forsinkelse. Krav om
dekning av matutgifter ved ankomst – ikke mottatt forpleining.

Dato
07.10.2024

Saksnummer
2024-00742

Tjenesteytere
Lufthansa German Airlines

Klager har i det vesentlige anført

Klager (3 passasjerer) skulle fly fra Oslo til München med Lufthansa 16. februar 2024.
Flyvningen, LH2457, ble 3 timer og 10 minutter forsinket. Klager oppgir at de var ombord
på flyet under hele forsinkelsen uten å bli tilbudt mat eller voucher til mat. 

Klager krever standarderstatning for forsinkelsen, samt dekket kostnader til mat/lunsj
på München flyplass fordi klager måtte booke om Flixbus til Østeriket/Seefeld grunnet
forsinkelsen.

Tjenesteyterne har i det vesentlige anført
Passasjerens reiserute var: 
16.02.24 LH2457 Oslo – Munich 06:05 – 08:30

LH2457 var forsinket med 2 timer og 36 minutter ved avreise og ankom med en
forsinkelse på 3 timer og 10 minutter på grunn av frostregn i Oslo. På grunn av dette, ble
det innført ATC-restriksjoner som forsinket våre flyvninger. Vi mottok flere forskjellige
slots fra ATC som vi ikke kunne unngå. 

Passasjeren krever kompensasjon i henhold til EU 261/2004 og refusjon av utgifter til
måltider de hadde på München flyplass for 74.30 EUR. 

Ettersom omstendighetene som ledet til forsinkelsen var ekstraordinære og ikke kunne
vært unngått, mener Lufthansa at vi er fritatt fra å betale standarderstatning etter EU-
forordning 261/2004. 

Videre ble matutgiftene pådratt ved ankomst og ikke under ventetiden i Oslo.
Flyselskapet er ikke lengre ansvarlig for ivaretakelse av passasjerer ved ankomst.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at
det oppstår overbelastning på flyplassen eller lignende, kan være en ekstraordinær
omstendighet i forordningens forstand som medfører at den reisende ikke har krav
på erstatning. Dette må vurderes konkret. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen. 

Lufthansa har anført at forsinkelsen skyldtes forskyvninger i slot-tid som følge av ATC-
restriksjoner innført på grunn av frostregn ved Oslo Lufthavn. Nemnda finner det
godtgjort at forsinkelsen ble forårsaket av dette. Nemnda mener forsinkelsen i dette
tilfellet skyldes ekstraordinære omstendigheter utenfor flyselskapets kontroll, og kan ikke
se at forsinkelsen kunne vært unngått med rimelige tiltak. Forsinkelsen gir dermed ikke
rett til standarderstatning. 

Klager har videre krevd erstattet utgifter til lunsj ved ankomst på München flyplass, 74.30
EUR. 

Når det transporterende luftfartsselskap med rimelighet forventer at en flygning vil bli
forsinket i forhold til den planlagte avgangen med to timer eller mer for alle flygninger
på høyst 1 500 kilometer, skal det transporterende luftfartsselskap tilby måltider og
forfriskninger som står i rimelig forhold til ventetiden, jf. EU-forordning 261/2004 artikkel
6 nr. 1 bokstav a jf. artikkel 9 nr. 1 bokstav a. 

Dersom flyselskapet ikke tilbyr forpleining i et slikt tilfelle og passasjerer har hatt utgifter
til mat og drikke under ventetiden, kan utgifter til dette kreves erstattet. Lufthansa har
bestridt å dekke klagers utgifter til mat fordi utgiftene ble pådratt etter ankomst.  

Nemnda bemerker at årsaken til at flyselskapene skal tilby forpleining ved forsinkelser
over en viss lengde er at passasjerers behov skal ivaretas under ventetiden. Ettersom
klager ikke har hatt utgifter til mat og drikke i ventetiden, kan ikke utgiftene kreves
dekket etter EU-forordningens artikkel 9. Det fremgår videre av den fremlagte
dokumentasjonen fra Lufthansa at flyet kontinuerlig ble gitt nye slot-tider for avgang.
Dette fremstår som den sannsynlige årsaken til at passasjerene ble sittende inne på flyet
under forsinkelsen. Nemnda kan derfor heller ikke se at Lufthansa i dette tilfellet hadde
rimelig grunn til å forvente at den planlagte avgangen kom til å bli forsinket med mer
enn to timer. Nemnda kan på denne bakgrunn ikke anbefale at Lufthansa dekker klagers
utgifter til mat ved München flyplass.

Vedtak

Transportklagenemnda kan ikke anbefale at klager gis medhold.