Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.08.2019

Saksnummer
2018-02724

Tjenesteytere
SAS

Klager har i det vesentlige anført

Klager skulle reise fra Kristiansand til Pula i Kroatia via Oslo den 30. juli 2017 kl 17.10
med ankomst kl 21.20. SK222 fra Kristiansand til Oslo ble forsinket slik at klager
mistet sin videreforbindelse. Hun ble booket om til ny avgang påfølgende morgen via
København. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
SK222 fra Kristiansand til Oslo ble forsinket 3 timer og 8 minutter grunnet dårlige
værforhold. Foregående flyvning SK221 fra Oslo til Kristiansand måtte returnere til Oslo
grunnet dårlige værforhold og landingsforhold i Kristiansand. Etter ankomst Oslo ble
det byttet flymaskin da flyet måtte gjennomgå en sikkerhetssjekk på grunn av «flaps
overspeed» med rotårsak i værforhold. SAS viser til fremlagt dokumentasjon.

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor SAS' kontroll, dårlige værforhold i
Kristiansand. 

SAS kan ikke imøtekomme klagers krav.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10). 

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

SAS har lagt fram dokumentasjon som viser at foregående flyvning måtte returnere til
Oslo grunnet dårlige vær- og landingsforhold i Kristiansand. Etter ankomst Gardermoen
måtte flyet gjennomgå en sikkerhetssjekk som følge av «flaps overspeed», og det ble satt
inn et erstatningsfly til å operere avgangen.  

Teknisk feil er ikke en ekstraordinær omstendighet i forordningens forstand. Teknisk
feil fritar således ikke fra plikten til å betale erstatning. Unntak kan tenkes ved
fabrikasjonsfeil og skader på flyet pga sabotasje eller terrorhandlinger, og videre ved
birdstrike og foreign object damage. 

I dette tilfellet legger nemndas flertall - leder og forbrukerne - til grunn at den tekniske
feilen skyldtes været.  Etter flertallets syn er en teknisk feil forårsaket av været som i
dette tilfellet, ikke en ekstraordinær omstendighet som fritar for ansvar. 

Mindretallet - bransjerepresentantene - mener imidlertid at dette ikke er en teknisk feil,
men et forhold som er forårsaket av dårlig vær.

Nemndas flertall anbefaler at klager får medhold i sitt krav og at SAS betaler 400 til
klager i standarderstatning.

Vedtaket er fattet med den dissens som fremgår over.

Vedtak

Transportklagenemnda - fly anbefaler at SAS betaler standarderstatning 400 euro til
klager.