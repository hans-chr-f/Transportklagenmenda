Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.10.2018

Saksnummer
2017-03166

Tjenesteytere
SAS

Klager har i det vesentlige anført

Klager skulle reise fra Stavanger til London den 3. november 2017 kl 09.05 med SK4629.
Flyet ble kansellert kl 11.00 avreisedagen. 

Klager har ikke fremlagt informasjon om hvorvidt hun ble ombooket eller om hun valgte
å avbryte reisen.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4629 ble først forsinket og deretter kansellert som følge av tåke og
landingsrestriksjoner på Heathrow flyplass i London. SAS viser til fremlagt
dokumentasjon. 

Klager med reisefølge ble booket om til neste ledige avgang kl 16.20 via Oslo og
København. 

Kanselleringen av SK4629 skyldtes i all hovedsak værforhold og restriksjoner på
flyplassen i London som skapte forstyrrelser i flytrafikken og resulterte i mange
forsinkelser og kanselleringer. Dette er forhold utenom flyselskapets kontroll og anses
som ekstraordinære omstendigheter.

SAS kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artikkel 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at flymaskinen som skulle operere klagers flygning ble
innstilt grunnet værforhold i London, tåke.

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold i sitt krav om
standarderstatning.