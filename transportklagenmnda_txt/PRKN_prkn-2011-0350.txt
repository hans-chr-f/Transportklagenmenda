Vedtak i Pakkereisenemnda

Sammendrag

Saken gjelder flyforsinkelse på reise til/fra Kypros.

Dato
26.09.2012

Saksnummer
350/11

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 2

Reisens pris: -,-

Saken gjelder:

Saken gjelder flyforsinkelse på reise til/fra Kypros.

Klager anfører at avreise fra Gardermoen ble 7 t forsinket. Det ble gitt svært dårlig
informasjon og det var ingen fra Ving der. Alt de fikk var matkuponger til kr. 75,- og kr.
110,-. Billigste bagett kostet kr. 79,-.

Forsinkelse på hjemreisen førte til at de ikke rakk flyforbindelsen videre til Trondheim og
måtte overnatte på hotell. De fikk ingen hjelp av Ving til dette.

Da de ikke hadde med seg kredittkort, måtte de få hjelp av slekt og venner for å betale hotell
og nye flybilletter. De krever kr. 1.500,- per person til dekning av utlegg og tapt feriedag.

Ving har vist til at forsinkelsen på utreisen skyldtes en fugl i motoren ved landing i Oslo.
Flyet måtte derfor gjennom en grundig sikkerhetssjekk.

Forsinkelsen på hjemreisen skyldtes at flyet som skulle brukes, ble truffet av lyn i Oslo kvelden
før. 2 andre fly måtte leies inn. Fordelingen av passasjerer fra ett fly til to nye fly måtte ta tid
og forsinkelse var uunngåelig.

Dette gir ikke grunnlag for erstatning

Nemnda bemerker:

En pakkereise er mangelfull hvis den avviker fra det avtalte eller det som er forutsatt i avtalen.
En forsinkelse kan utgjøre en slik mangel som kan gi grunnlag for prisavslag. Etter pkt. 8 f) i
Alminnelige vilkår for pakkereiser foreligger det ikke en mangel hvis forsinkelsen fører til at
oppholdet på reisemålet forkortes med mindre enn 16 t for reiser med varighet mellom 5 og
8 døgn når årsaken skyldes ekstraordinære forhold som transportøren ikke kan ha innvirkning
på.

I dette tilfelle skyldtes forsinkelsen en ekstra sikkerhetssjekk fordi flyet fikk en fugl i motoren.
Det er da ikke grunnlag for prisavslag p g a forsinkelsen på utreisen.

Også når det gjelder forsinkelsen på hjemreisen, var årsaken ekstraordinære forhold som
flyselskap/turarrangør ikke kunne forhindre. Til erstatning for det fly som skulle ha vært
anvendt, måtte det leies inn to andre fly. Omfordeling av passasjerer måtte nødvendigvis føre
til ulemper i form av venting og forsinkelse, men nemnda anser ikke dette som en mangel i
pakkereiselovens forstand.

Utgifter en reisende får til hotell og/eller ombooking til annen videretransport faller utenfor
det en turarrangør uansett er forpliktet til å dekke.

Klager har også krevet dekket diverse telefonutgifter, og nemnda forstår det slik at partene
har ordnet opp i dette.

Vedtak:

Reklamasjonsnemnda kan ikke anbefale at det gis noen kompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Mette Lindgren, Apollo Reiser AS

Ellen Pytte, Star Tour AS.