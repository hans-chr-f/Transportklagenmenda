Vedtak i Transportklagenemnda
- Kollektivreiser

Sammendrag

Erstatning for utgifter til nye togbilletter samt dekning av utgifter til
mat og taxi som følge av at klager og hans reisefølge mistet toget på
grunn av feil informasjon om togets ankomsttid til Upsete stasjon.

Dato
12.06.2012

Saksnummer
3/12 J

Tjenesteyter
NSB/Jernbaneverket

Erstatning for utgifter til nye togbilletter samt dekning av utgifter til mat og taxi som følge av
at klager og hans reisefølge mistet toget på grunn av feil informasjon om togets ankomsttid til
Upsete stasjon.

Klager har i det vesentlige anført:

Klager og hans reisefølge skulle den 29.01.12 kl. 15.18 ta et lokaltog fra Upsete til Myrdal og
regiontog fra Myrdal til Oslo. Reisefølget var på stasjonen i god tid og ventet på perrongen
for å være godt synlig da toget kun stopper på signal fra reisende. Et par minutter før togets
ordinære avgang kom det en melding over høyttaleranlegget om at toget var ca. 15 minutter
forsinket. Reisefølget gikk da inn i venterommet siden det var rundt 10 minusgrader og vind
ute.

Allerede kl. 15.23 passerte toget stasjonen og klager og hans reisefølge mistet dermed toget.
De tok kontakt med NSB, men ble henvist til å sende en klage i etterkant og fikk ikke noe
bistand.

Klager og to andre i hans reisefølge tok neste lokaltog til Bergen og nattoget samme kveld
derfra til Oslo. Klager mener det må regnes som helt naturlig å forholde seg til offisielle
meldinger som oppdaterte, og likeledes ville det være urimelig å kreve at de reisende må
vurdere om slike meldinger er til å stole på eller ikke. Et avvik på 10 minutter er urimelig.
Klager og hans reisefølge krever merutgifter som følge av dette dekket med totalt kr 4.600.

NSB har i det vesentlige anført:

Toget var i henhold til loggen 15 minutter forsinket fra Voss. Dette som følge av feil på
infrastrukturen. Stasjonene mellom Voss og Myrdal har kun stopp ved behov og de reisende
må derfor stå på perrongen og gi signal om at toget skal stoppe. Toget har, dersom det ikke
befinner seg reisende på stasjonene, store muligheter til å kjøre inn tiden. Forsinkelsen som
blir gitt over høyttaler er en estimert tid.

Det er Jernbaneverket som gir informasjon over høyttaler til passasjerene på stasjonene.
Dette er informasjon som Jernbaneverket henter ut fra sine egne registreringssystemer.
NSB er kun ansvarlig for den informasjon de selv gir ut til kundene, jf. transportvilkårenes
§ 8 B. Etter NSBs vurdering foreligger det heller ikke grunnlag for erstatning etter
passasjerrettighetsforskriften (EU forordning 1371/2007).

NSB har i denne saken valgt å refundere klagers opprinnelige billetter med kr 1.371.

Jernbaneverket har blitt forelagt saken og har ingen kommentarer utover det NSB
anfører.

Nemnda bemerker:

Jernbaneforetakene skal både før og under reisen gi passasjerene opplysninger om eventuelle
forsinkelser, jf. EU forordning 1371/2007 om jernbanepassasjerers rettigheter og forpliktelser
art. 8 nr. 2. NSB er erstatningsansvarlig for eventuell feil informasjon som de selv har gitt, jf.
NSBs transportvilkår § 8 B.

Klager og hans reisefølge fikk informasjon om forsinkelsen over høyttaleranlegget på Upsete
stasjon. Stasjonen er ubetjent og de reisende må selv passe på å gi togføreren signal om at
de skal med toget. Dersom slikt signal ikke gis eller det ikke oppholder seg passasjerer på
perrongen, stopper heller ikke toget på stasjonen. Dette var klager og hans reisefølge klar
over. Spørsmålet er om den informasjonen som ble gitt kan anses som feil informasjon og om
jernbaneforetaket er erstatningsansvarlig for utgifter som passasjerene påføres på bakgrunn
av dette.

Informasjonen over høyttaleranlegget på stasjonen er det Jernbaneverket som formidler.
Jernbaneverket er ikke å anse som «jernbaneforetak» i forordningens forstand, jf.
forordningen artikkel 3 punkt 1. Informasjonen gis imidlertid på vegne av NSB, og en samlet
nemnd er av den oppfatning at NSB overfor kunden må være ansvarlig for den informasjonen
som gis.

På en ubetjent stasjon der man selv må gi stoppsignal til togfører vil passasjerene måtte
forholde seg ekstra oppmerksomme i minuttene før togets forventede ankomst til stasjonen.
I dette tilfellet ble det varslet en forsinkelse på om lag 15 minutter. Toget kom 5 minutter etter
at meldingen var gitt.

Nemnda er delt i sitt syn på hvorvidt informasjonen som ble gitt var feil som følge av at
forsinkelsen kun ble på 5 minutter og ikke ca. 15 minutter som varslet.

Nemndas flertall, lederen, forbrukernes representanter og representanten fra
Virke Reise Utland, er av den oppfatningen at informasjonen som ble gitt over
høyttaleranlegget på stasjonen var villedende og uriktig. Klager har anført at det
ble opplyst om ca. 15 minutters forsinkelse, mens den faktiske forsinkelsen ble på
5 minutter. NSB har ikke bestridt dette, og flertallet legger klagers opplysninger
til grunn. Selv om forsinkelsen var varslet omtrentlig, jf. ca, ble forsinkelsen etter
flertallets vurdering vesentlig kortere enn det man kunne forvente, og klager kan i den
foreliggende situasjon ikke lastes for å ha stolt på opplysningene og oppholdt seg inne
på stasjonen da toget passerte. Feilinformasjonen førte til at klager ikke fikk stoppet
toget og ble påført utgifter til nye billetter m.v. Flertallet anbefaler at NSB erstatter
klagers dokumenterte utgifter til hjemreisen. Til fradrag går kr 1.371 som tidligere er
refundert.

Nemndas mindretall, Flytogets representant, er av en annen oppfatning. Informasjonen
gis av toginformatør etter faste tekstmanualer for hva som leses opp ved forsinkelser.
En forsinkelse på 10-15 minutter på den aktuelle strekningen er ikke en lang forsinkelse
og med det systemet som faktisk er på denne strekningen der passasjerene selv må
gi stoppsignal, vil toget lett kunne kjøre inn en forsinkelse. Tatt i betraktning at dette
er et estimert antall minutter forsinkelse burde klager og hans reisefølge vært på
perrongen i ventetiden. Mindretallet mener NSB ikke har gitt feil informasjon og at
klager derfor må bære økt kostnad ved kjøp av nye billetter selv.

Nemnda traff på bakgrunn av flertallets vurdering slikt

Vedtak:

Transportklagenemnda - jernbane anbefaler at NSB erstatter dokumenterte utgifter til
hjemreisen som klager og hans reisefølge fikk som følge av feil informasjon på Upsete stasjon.
Til fradrag går kr 1.371 som er refundert for opprinnelige billetter.