Vedtak i Transportklagenemnda - Fly

Sammendrag

Krav om standarderstatning og dekning av ekstrautgifter grunnet kansellering.

Dato
14.01.2020

Saksnummer
2019-01240

Tjenesteytere
Cobrex Trans
AVIATRADE

Klager har i det vesentlige anført

Klager skulle reise fra Trondheim til Barcelona den 4. august 2018 kl. 11.40 med Cobrex
Trans sin flyvning CBX525. Flyvningen ble kansellert. Klager ble omrutet til en ny flyvning
neste dag, med avgang kl. 13.45 og ankomst Barcelona kl. 16.50. 

Som en følge av kanselleringen måtte klager betale 3,5 euro for ekstra parkering på
flyplassen i Barcelona. Klager måtte i tillegg betale for én hotellnatt i Huesca, Spania da
hun ikke ankom Barcelona i tide til å reise videre til sin destinasjon. Prisen for dette var
25 euro.

Det er fremsatt krav om standarderstatning på 600 euro i henhold til EU-forordning
261/2004, samt dekning av ovenstående ekstrautgifter.

Tjenesteyterne har i det vesentlige anført
Verken Aviatrade eller Cobrex Trans har svart på sekretariatets anmodning om tilsvar.

Nemnda bemerker

Selskapene Aviatrade og Cobrex Trans har tross oppfordring ikke avgitt uttalelse til
nemnda. Nemnda treffer da vedtak basert på opplysningene som er fremkommet
tidligere i saken, jf. transportklagenemndforskriften § 5-3 tredje ledd. 

Nemnda legger etter dette til grunn at Cobrex Trans flyvning CBX525 den 4. august 2018
ble kansellert. 

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Verken Aviatrade eller Cobrex Trans har gitt noen redegjørelse eller fremlagt noen
dokumentasjon på at kanselleringen skyldtes ekstraordinære omstendigheter
som ikke kunne vært unngått. Forsinkelsen og kanselleringen gir etter dette rett til
standarderstatning jf. EU-forordning 261/2004. Standarderstatningen er ment å dekke
både økonomisk - og ikke-økonomisk tap. 

Klager har fremmet krav om at tjenesteyter dekker hennes kostnader til ekstra parkering
og hotell i Spania. Klagers endelige bestemmelsessted var Barcelona, og forordningen
hjemler ikke et slikt krav. 
Anvendelse av EU-forordningen berører imidlertid ikke en passasjers rett til erstatning på
annet grunnlag, jf. artikkel 12. 

Har passasjeren også rett til erstatning på annet grunnlag, og denne erstatningen
overstiger standarderstatningen, kommer standarderstatningen til fradrag, jf. artikkel
12.  Overstiger standarderstatningen annen erstatning, som her, utbetales kun
standarderstatningen. 

Etter nemndas syn har klager etter dette krav på standarderstatning i med 400 euro i
denne saken.

Vedtak

Transportklagenemnda-fly anbefaler at Cobrex Trans betaler standarderstatning til klager
med 400 euro.