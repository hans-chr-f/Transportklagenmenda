Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
20.01.2021

Saksnummer
2020-03727

Tjenesteytere
ReiseExperten AS

Klager har i det vesentlige anført

Klagen gjelder en pakkereise for to personer, Elvecruice påRhone i perioden 29.10.2020 -
03.11.2020. Totalt innbetalt depositum 6 000 kroner.

Grunnet Covid-19 pandemien, ble reisen kansellert av ReiseExperten. I brev poststemplet
22.10.2020 skriver ReiseExperten at alle reiser ut året 2020 er kansellert og at klagers
reise flyttes til 28.10.2021 - 02.11.2121, samt at innbetalt depositum flyttes til neste års
tur. 

Klager skriver at det ikke er aktuelt med et nytt elvecruise med ReiseExperten i 2021, og
klager ønsker innbetalt depositum tilbakebetalt.

Klagers krav: Refusjon av depositumet på 3 000 kroner per person, totalt 6 000 kroner. 

Klager har ikke søkt om dekning/erstatning fra andre.

Det vises for øvrig til korrespondanse fra klager.

Tjenesteyterne har i det vesentlige anført
I brev poststemplet 22.10.2020 skriver ReiseExperten at alle reiser ut året 2020 er
kansellert og at klagers reise flyttes til 28.10.2021 - 02.11.2121, samt at innbetalt
depositum flyttes til neste års tur. Dersom klager ønsker depositumet tilbakebetalt, må
de avbestille reisen og få depositumet refundert fra sitt forsikringsselskap. 

ReiseExperten skriver i e-post til klager av 05.11.2020 at de ikke har kansellert reisen,
men flyttet den til 2021. Det er bare dersom ReiseExperten kansellerer reisen at de
vil refundere det innbetalte beløpet. ReiseExperten ber klager ta saken opp med sitt
forsikringsselskap.

Finnøy Buss AS og ReiseExperten AS har ikke besvart nemndas henvendelser.

Det vises for øvrig til korrespondanse fra Finnøy Buss AS og ReiseExperten AS

Nemnda bemerker

Klagen gjelder en pakkereise for to personer, Elvecruice på Rhone i perioden 29.10.2020 -
03.11.2020. Totalt innbetalt depositum 6 000 kroner.

Grunnet Covid-19 pandemien, ble reisen kansellert av ReiseExperten.
Klagers krav: Refusjon av depositumet på 3 000 kroner per person, totalt 6 000 kroner. 

Ettersom reisen er avlyst av tjenesteyter pga. Covid-19 i medhold av pakkereiseloven §
23 andre ledd, følger det av pakkereiseloven § 24 at innbetalt beløp skal refunderes av
pakkereisearrangøren. 

Pakkereisenemnda anbefaler at klager gis medhold i å få refundert innbetalt depositum
på 6 000 kroner. Tilbakebetalingen skal etter loven gjøres uten ugrunnet opphold og
senest innen 14 dager fra pakkereisen opphørte. Det påløper forsinkelsesrenter på
beløpet fra 14 dager etter kansellering. Nemnda anbefaler at utbetalingen skjer innen 14
dager fra mottagelse av vedtaket. 

For øvrig bemerker nemnda at arrangøren ikke har anledning til å beholde innbetalt
depositum og flytte reisedato når opprinnelig reise først er kansellert. Den reisende kan
ved kansellering velge å akseptere tilbud som arrangøren fremsetter, men slik aksept er
basert på frivillighet fra klagers side.

Vedtak

Pakkereisenemnda anbefaler at klager gis medhold.