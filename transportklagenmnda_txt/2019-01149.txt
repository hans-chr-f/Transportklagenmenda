Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.01.2020

Saksnummer
2019-01149

Tjenesteytere
SAS

Klager har i det vesentlige anført

Klager skulle reise fra Oslo til Longyearbyen den 22. februar 2019 med SK4490 kl. 09.30.
Flyvningen ble forsinket med drøyt 7 timer på grunn av været i Longyearbyen ifølge SAS.
Klager stiller seg tvilende til dette da Norwegians flyvning NAX396 samme dag og til
omtrent samme tid, gikk som normalt fra Oslo. Klager viser til værrapporter som METAR
og TAF for den aktuelle dagen, samt NOTAM, og anfører at slike værforhold skulle tilsi at
det var mulig å fly, spesielt når Norwegian kunne fly uten problemer. 

Klager krever standarderstatning på 400 euro i henhold til EU-forordning 261/2004 for
forsinkelsen.

Tjenesteyterne har i det vesentlige anført
SK 4490 fra Oslo til Longyearbyen den 22. februar 2019 ble forsinket på grunn av
værforholdene i Longyearbyen. SAS viser til fremlagt dokumentasjon i "Daily Operations
Report"  og METAR som bekrefter at det var snø og glatte forhold på flyplassen i
Longyearbyen, samt værutsiktene frem til kl. 18, som lå til grunn for beslutningen om å
vente til landingsforholdene var forbedret før flyvningen kunne gjennomføres. 

Slike værforhold anses som ekstraordinære omstendigheter og SAS kan derfor ikke
imøtekomme klagers krav om standarderstatning i henhold til EU-forordning 261/2004
for forsinkelsen.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda har til behandling tre saker vedrørende flyvninger til/fra Longyearbyen med SAS
denne dagen. I alle saker har SAS påberopt dårlig vær som årsak til forsinkelsene. Den
fremlagte dokumentasjonen er den samme.

Sak 2019-01211 og 2019-01077 gjelder forsinket avgang fra Longyearbyen til Oslo. I
disse har SAS strøket ut følgende tekst i fremlagt dokumentasjon: "and slim aircraft/
crew resources during the day." I nærværende sak som gjelder forsinket avgang Oslo til
Longyearbyen, er denne teksten synlig. 

Nemnda finner at fremlagt dokumentasjon viser at forsinkelsen skyldtes dårlig vær og
at det var en ekstraordinær omstendighet som ikke kunne vært unngått selv om alle
rimelige tiltak var truffet.

Nemnda kan ikke anbefale at klager gis medhold.

Vedtak

Transportklagenemnda - fly kan ikke anbefale at klager gis medhold.