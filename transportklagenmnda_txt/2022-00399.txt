Vedtak i Transportklagenemnda - Fly

Sammendrag

Krav om refusjon av utgift til hotellovernatting. Kansellert flyvning.

Dato
19.10.2022

Saksnummer
2022-00399

Tjenesteytere
SAS

Klager har i det vesentlige anført

Klager skulle reise med SK4759 fra Oslo (OSL) til Munchen (MUC) med avreise 1. februar
2022. Den 11. januar 2022  ble SK4759 kansellert og ny avgang ble satt til 31. januar
2022. Dette medførte at klager ikke kunne gjennomføre planlagt reise og krever refusjon
av forhåndsbetalt hotellovernatting fra 1. - 6. februar 2022 til kroner NOK 12 726. 

Klager hadde bestilt og betalt hotelloppholdet for de resterende fire medlemmene i
reisefølget sitt og booket to ikke-refunderbare hotellrom.

Tjenesteyterne har i det vesentlige anført
SAS forteller at klager hadde en booking som ble rammet av en ruteending mer enn 2
uker før avreise og som medførte at klager ble ombooket til samme reiserute en dag
tidligere. Den  20.01.2022 avbestilte klager reisen.

SAS bemerker seg at det i klagen vises til en hotellkvittering hvor det er bestilt 2 rom i
5 netter, mens klagen kun gjelder for en person. De presiserer også at dersom klager
hadde reist og fått ekstra kostnad for overnatting, ville selskapet dekket dette.

SAS anfører avslutningvis at klager har tatt en risk ved å booke denne kategori hotellrom
og mener at flyselskapet ikke kan stå ansvarlig for
denne kostnad.

Til klager har flyselskapet opplyst følgende: 
Flyvningen SK4759 ble kansellert og rebooket 14 dager før avreise, som i henhold til
EU-forordning 261/2004 anses som ekstraordinær omstendighet som flyselskapet ikke
hefter for. Slik SAS tolker forordningen har flyselskapet sørget for alle rimelige tiltak for å
unngå unødig forsinkelse. SAS kan derfor ikke imøtekomme krav om kompensasjon.

Nemnda bemerker

Kansellering gir grunnlag for standarderstatning etter EU-forordning 261/2004 artikkel
5 og 7 med mindre flyselskapet kan bevise at passasjeren har fått informasjon om
endringen minst 2 uker før planlagt avgangstid. Basert på sakens opplysninger legger
nemnda til grunn at klagers flyvninger mellom Oslo og Munchen ble kansellert 14
dager i forveien, og at klager fikk beskjed om dette. Klager har derfor ikke rett på
standarderstatning i henhold til EU-forordning 261/2004 artikkel 5 nummer 1 bokstav c
punkt i.

Klager krever refusjon av forhåndsbetalt hotellkostnader fordi reisen ikke kunne
gjennomføres som planlagt. 

Klagers flyvning ble kansellert, og klager ble tilbudt å reise dagen før. Dette hadde klager
ikke mulighet for, og valgte da å ikke reise. Klager hadde forhåndsbetalt hotell som ikke
kunne refunderes. På grunn av kanselleringen kunne ikke klager nyttiggjøre seg det
forhåndsbetalte hotellovernatting. Slike utgifter er det ikke grunnlag for å kreve dekket
etter EU-forordningen. 

Flyselskapet kan likevel være erstatningsansvarlig på annet grunnlag. Et flyselskap
er ansvarlig for tap som følge av forsinkelse etter luftfartsloven § 10-20/
Montrealkonvensjonen artikkel 19, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem. Dette omfatter også fremskynding som i dette tilfellet. Med tap regnes
så vel økonomisk som ikke-økonomisk tap, jf. EU-domstolens dom av 6. mai 2010, Walz-
Clickair (C-63/09). Tapet må være en direkte eller indirekte følge av forsinkelsen, og må
være påregnelig. 

Nemndas flertall - lederen og bransjerepresentantene - mener at et flyselskap ikke er
ansvarlig for utgifter til hotell som passasjeren ikke kan nyttiggjøre seg på grunn av en
forsinkelse eller kansellering. Et slikt tap er etter flertallets oppfatning ikke påregnelig for
flyselskapet når klager har kjøpt en ren flybillett. Flertallet kan ikke se at det foreligger
rettslig grunnlag eller praksis for å pålegge flyselskapene erstatningsansvar i et slikt
tilfelle.

Mindretallet – forbrukerrepresentantene – er av den oppfatning at det er en påregnelig
skadefølge av fremskyndelsen at klager ikke hadde anledning til å reise og dermed ikke
fikk nyttiggjort seg av hotelloppholdet. 

Adekvans utgjør et selvstendig vilkår for erstatningsansvar, også for de objektive
ansvarsgrunnlagene. I vurderingen av om klagernes tap er en adekvat følge av
fremskyndelsen, er det relevant hvor påregnelig og nært tapet er, samt om det er rimelig
å ilegge selskapet ansvar.

Mindretallet viser til at det generelt ligger i kjernen av et flyselskaps oppgaver å frakte
passasjerer til ulike destinasjoner, hvorpå det er påregnelig at de skal bo på hotell
på destinasjonen. Både ved forsinkelser og fremskyndelser av reiser, vil det være en
nærliggende konsekvens at endringene kan medføre at passasjerer helt eller delvis ikke
vil kunne nyttiggjøre seg av forhåndsbestilte hotellreservasjoner. Det er nemndspraksis
at slike konsekvenser har blitt ansett for å være påregnelige skadefølger, se blant annet
FLYKN-2021-648, FLYKN-2021-692 og FLYKN-2021-1464. I vår sak ble reisen fremskyndet
med en dag. Da klager og hans reisefølge ikke hadde anledning til å ta fri fra arbeid / ta
ut ekstra ferie utover det som var planlagt, var det ikke mulig å reise en dag tidligere.
At klager ikke hadde anledning til å reise en dag tidligere, og dermed heller ikke fikk
nyttiggjort seg av forhåndsbestilt hotellreservasjon, må fra flyselskapets ståsted ha
fremstått som en påregnelig og nærliggende konsekvens av fremskyndelsen.

Klager plikter på sin side å begrense tapet. Spørsmålet blir om klager ved å unnlate å
be om omruting på et annet tidspunkt, har misligholdt sin tapsbegrensningsplikt. EU-
forordning 261/2004 artikkel 14 andre ledd oppstiller et krav til selskapet om å informere
passasjerene skriftlig om «… assistanse i henhold til denne forordning». Det vil si blant
annet retten til omruting, jf. artikkel 8. Verken selskapet eller klager har fremlagt den
opprinnelige informasjonen klager fikk av selskapet da de varslet om kanselleringen.
Klager har imidlertid uttalt at «vi forholdt oss til kanselleringen som noe absolutt og noe
som var utenfor vår påvirkningskraft. Reisefølget hadde ingen mulighet til ekstra ferie
eller fri fra arbeid for å forskyve turen/ferien vår.» Denne tilbakemeldingen tyder etter
mindretallets syn på at selskapet ikke i tilstrekkelig grad har klargjort hvilke rettigheter
klager hadde i situasjonen som oppstod, herunder at klager kunne kreve omruting på et
annet tidspunkt og eventuelt med et annet selskap.  Det er selskapet som må godtgjøre
at de har gitt informasjon om alle omrutingsrettighetene til klager, jf. C-354/18, avsnitt
55-56. Mindretallet er for øvrig kjent med at SAS i den senere tid har gitt mangelfull
rettighetsinformasjon, jf. artikkel 14, i flere andre saker. Hvorvidt klager selv hadde
mulighet til å finne en alternativ flyvning og sørge for egenomruting for å begrense
tapet, er ikke nærmere belyst. Klager forsøkte å få tapet dekket av forsikringsselskapet,
men fikk avslag med henvisning til at "Sas har kansellert, og dermed har ansvaret for
erstatning.» Etter mindretallets syn er det ikke grunnlag for å si at klager har misligholdt
sin tapsbegrensningsplikt.

Etter mindretallets syn har klager krav på å få dekket sitt tap etter luftfartsloven § 10-20
som følge av at fremskyndelsen førte til at klager ikke hadde anledning til å reise, og
dermed ikke fikk nyttiggjort seg av hotelloppholdet. 

Nemnda konkluderte deretter i tråd med flertallets oppfatning

Vedtak

Transportklagenemnda anbefaler at klager ikke gis medhold.