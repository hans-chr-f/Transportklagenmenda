Vedtak i Transportklagenemnda - Fly

Sammendrag

Krav om full refusjon av booking.

Dato
18.08.2022

Saksnummer
2021-01691

Tjenesteytere
Bravofly
SAS
Air Baltic

Klager har i det vesentlige anført

Klager med reisefølge (til sammen fire personer) skulle reise med SAS fra Oslo til Athen
den 21. juli 2020 (SK4637). Planlagt retur var den 1. august 2020 med Air Baltic (BT0612
og BT0153). Flybillettene var bestilt via reisebyrået Bravofly og kostet totalt 11 033, 04
NOK. 

Den 22. mars 2020 ble det gitt beskjed om kansellering grunnet korona. Klager ble ikke
omrutet.

Kravet til klager er tilbakebetaling av flybilletter. Selskapet sier imidlertid at ting tar tid.
Klager fikk denne beskjeden i et år. Etter dette fikk de ikke noen flere tilbakemeldinger. 

Klager har dessverre mistet en del dialog med Bravofly grunnet datakrasj. Tilbakebetaling
må gå til annet kontonummer (spesifisert i klageskjemaet) grunnet bankskifte.

Klager har fått refundert 5198 NOK fra sitt forsikringsselskap av "goodwill".

Tjenesteyterne har i det vesentlige anført
SAS har ikke fremmet tilsvar i saken. Det samme gjelder reisebyrået Bravofly.

Air Baltic har anført følgende:

Ingen av passasjerens (med reisefølge) flyvninger ble kansellert. Begge flyvningene
opererte som normalt. Det vises til fremlagt dokumentasjon på dette. I henhold til
Air Baltic sine systemer ble det heller ikke sendt ut noe informasjon om kansellering/
innstiling til passasjeren eller reisebyrået. Grunnet dette kan ikke Air Baltic ta ansvar for
ubenyttede flyvninger.

Nemnda bemerker

SAS og Bravofly har ikke fremmet tilsvar til Transportklagenemnda. Nemnda kan likevel
treffe vedtak på grunnlag av de opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5 jf. artikkel 7.
Passasjeren har imidlertid ikke rett på standarderstatning dersom vedkommende ble
informert om kanselleringen minst to uker før avgang. Ved kansellering har en også rett
på full refusjon av flybillettene, jf. forordningens artikkel 8.

Slik nemnda ser det har klager ikke rett på standarderstatning. Ifølge oppgitt informasjon
i klageskjemaet  ble det gitt beskjed om kanselleringen i mars 2020 grunnet korona.
Klager ble dermed informert om kanselleringen av reisen mer enn 14 dager før avgang.
Klager har følgelig ikke rett på standarderstatning i dette tilfellet.

Spørsmålet er om klager har rett på full refusjon av bookingen med Bravofly. 

Klager har én samlet booking hos Bravofly.  I henhold til bookingdokumentet er reisen
imidlertid satt sammen av to separate reservasjoner. Det vises til de ulike PNR-numrene
(referansene). Referansene må med dette behandles separat når det gjelder spørsmålet
om retten til erstatning/refusjon i henhold til EU-forordning 261/2004. 

Slik nemnda oppfatter det ble utreisen med SAS kansellert fra flyselskapets side. Klager
har dermed rett på full refusjon av dette segmentet. SAS har ikke fremmet noe tilsvar
og imøtegått dette.   Det er flyselskapene som er ansvarssubjekter etter EU-forordning
261/2004. Nemnda anbefaler med dette at SAS refunderer SAS-bookingen fullt ut. SAS
anbefales å søke regress hos Bravofly i etterkant dersom aktuelt. 

Nemnda finner det godtgjort at returreisen med Air Baltic den 1. august (ATH-RIX-
OSL) ikke var kansellert/innstilt. Klager har med dette ikke rett på refusjon av disse
segmentene i henhold til EU-forordning 261/2004 artikkel 8, jf. artikkel 5. Nemnda kan
heller ikke se at Bravofly plikter å refundere disse.

Vedtak

Transportklagenemnda anbefaler at SAS - dersom det ikke allerede er gjort - refunderer
SAS-billettene direkte til klager, og evt. søker regress hos Bravofly i etterkant.