Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.09.2023

Saksnummer
2023-00590

Tjenesteytere
SAS
United Airlines

Klager har i det vesentlige anført

Klager skulle reise fra Bergen til Raleigh/Durham den 4. januar 2022:

04JAN BGO CPH 10.10 - 11.30 SK2865 
04JAN CPH IAD 12.20 - 15.15 SK925
04JAN IAD RDU 17.35 – 18.45 SK3929 (operert av United Airlines)

SK2865 ble forsinket slik at klager mistet sin videreforbindelse. Han ble booket om via
New York til følgende reiserute:

04JAN CPH EWR 12.50 – 15.15
UA1045 EWR RDU 18.59 – 20.47 

UA1045 ble imidlertid også forsinket, slik at klager ankom Raleigh/Durham kl 21.50, tre
timer og fem minutter forsinket.

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
SAS har i det vesentlige uttalt:

Klagers flyvning fra Bergen til København ble forsinket, og klager ble booket om til å fly
via New York med SAS og United Airlines med ankomst Raleigh/Durham kl 20.47. Klagers
opprinnelige ankomst var kl 18.58, det vil si at den totale forsinkelsen var under to timer.

At United Airlines flyvning mellom New York og Raleigh/Durham ble forsinket, kan ikke
SAS stå ansvarlig for.  

United Airlines har i det vesentlige uttalt:

Klager skulle etter planen reise på SK2865 fra Bergen til København med
videreforbindelse SK925 fra København til Washington, og videre med UA400 fra
Washington til Raleigh den 4. januar 2022. SK925 var 16 minutter forsinket, som
medførte at klager ville ha mistet sin videreforbindelse til Raleigh. SAS booket derfor
klager om til å fly fra København til New York med SK909 og videre fra New York til
Raleigh med UA1045. 

United Airlines ønsker å tilby klager EUR 300.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. United Airlines
har i sitt svar til nemnda tilbudt Euro 300 til klager. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

SK2865 ble forsinket slik at klager mistet sin videreforbindelse. Han ble booket om med
SAS og United Airlines via New York med ankomst endelig bestemmelsessted Raleigh/
Durham i underkant av to timer forsinket. En forsinkelse av denne lengden gir ikke rett til
standarderstatning i henhold til forordningen. 

Klagers hevder imidlertid at den nye flyvningen med United Airlines ble forsinket, slik at
han ankom Raleigh/Durham kl 21.50, tre timer og fem minutter forsinket. 

Forordningen får imidlertid bare anvendelse for flygninger innen EU-/ EØS-området,
flygninger fra EU-/ EØS-området til en tredjestat og flygninger fra en tredjestat hvis det
"transporterende luftfartsselskap for flygningen er et EF-luftfartsselskap", jf artikkel
3 punkt 1 bokstav b. Det "transporterende luftfartsselskap" er i artikkel 2 bokstav b)
definert til "et lufttransportforetak som utfører eller har til hensikt å utføre en flygning i
henhold til en avtale med en passasjer eller på vegne av en annen person, juridisk eller
fysisk, som har en avtale med denne passasjeren". Nemnda mener at forordningen
gjelder i dette tilfellet, og at SAS er ansvarlig overfor klager. 

Nemnda mener at klager har rett på standarderstatning for forsinkelsen i dette tilfellet,
men at denne skal halveres etter EU-forordning art 7 nr 2 bokstav c, og at klager derfor
skal ha EUR 300 i dette tilfellet. United har tilbudt klager dette, og nemnda mener at
beløpet bør utbetales.

Vedtak

Transportklagenemnda anbefaler at klager gis medhold i krav om EUR 300 i halvert
standarderstatning.