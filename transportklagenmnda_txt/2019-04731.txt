Tjenesteyter følger ikke vedtaket i saken (13.01.2021)
Kommentar fra tjenesteyter:

Ifølge klager ønsker ikke selskapet å rette seg etter nemndas avgjørelse.

Vedtak i Transportklagenemnda - Fly

Sammendrag

Krav om refusjon av ekstra utgifter for innsjekking på flyplassen.

Dato
25.08.2020

Saksnummer
2019-04731

Tjenesteytere
Bravofly
Wizz Air

Klager har i det vesentlige anført

Klager og hans venninne reiste fra Oslo til Luton 4. oktober 2019 med Wizz Airs flight W9
8110. Reisen var bestilt gjennom Bravofly. Før ankomst flyplassen hadde klager prøvd
å sjekke inn online slik at de skulle slippe å betale gebyr. Dessverre så fikk ikke klager
gjort online innsjekk da den hadde stengt. Derfor fikk klager et gebyr på 750 NOK da de
måtte sjekke inn på flyplassen og de ble informert om at sjekk inn stengte tre timer før
boarding. Klager ville ha sjekket inn tidligere om de hadde fått vite om tidspunktene for
siste innsjekk online.

Klager har sett gjennom hele sin bestillingsprosess og e-postbekreftelser med Bravofly
og kan ikke på noe tidspunkt se å ha mottatt denne informasjonen om tidspunkter
angående innsjekk.

Klager krever refusjon av den ekstra utgiften for innsjekk på flyplassen på 750 NOK.

Tjenesteyterne har i det vesentlige anført
Bravofly har ikke avgitt uttalelse til nemnda.

Til klager har Bravofly i det vesentlige anført:
Bravofly har gjennomgått bestillingen til klager og kan se at de har nevnt i en e-post at
innsjekking for klagers utgående flyvning åpnes 3. oktober 2019. Denne informasjonen
ble lagt ved: «For å sjekke inn på nettet og få boardingkort, gå til Wizzair UK nettsted og
skriv inn din PNR-kode. Vær oppmerksom på at innsjekking på nett er obligatorisk med
Wizzair UK; en ekstra avgift belastes ved innsjekking på flyplassen.»

Bravofly har tydelig informert om at online innsjekk åpnes 24 timer før flyavgang. Sjekkes
det inn på flyplassen blir det en avgift. Alle passasjerer forventes å være på flyplassen
minst 3 timer før flyavgang. 

Bravofly ønsker ikke å imøtekomme klagers krav.

Klager har ikke klaget til Wizz Air.
Wizz Air har i det vesentlige anført til nemnda:
Wizz Air påpeker at enhver passasjer godtar deres generelle transportvilkår når man
fullfører bestillingen. Ettersom bookingen ble foretatt gjennom et byrå, var bestilleren
følgelig et byrå.
«Bestilleren betyr at personen samtykker og har full juridisk kapasitet eller en juridisk
enhet som opptrer som agent for passasjeren og foretar bookingen i eget navn og
på egne vegne og / eller i andre passasjers navn og på deres vegne, og som påtar seg
forpliktelsene angitt i punkt 6.1.4 - 6.1.7. Bestilleren inkluderer også enkeltpersoner
eller selskaper som betaler til oss Totalpris som angitt i reiseruten til en passasjer og
reisebyråer. "

Nemnda bemerker

Klager hadde bestilt billetter for to personer på internett fra Oslo til London Luton hos
Bravofly med flyselskapet Wizz Air. På flyplassen ved innsjekkingsskranken ble reisefølget
avkrevd et gebyr på kroner 375 per person for ikke å ha sjekket inn online mellom 48 og
tre timer før avreise.  

Før klager fikk gjennomført kjøpet på Bravoflys nettsider krysset han av for å ha lest
regler og vilkår. Her kommer det frem at mange flyselskap, spesielt lavpris flyselskap,
krever at du har sjekket inn på forhånd. Videre kommer det frem at man kan bli ilagt
et gebyr dersom man ankommer flyplassen uten å ha skrevet ut boardingkort. Det er
imidlertid ikke opplyst spesielt at dette gjelder det flyselskapet klager kjøpte billetter
fra. Det er heller ikke angitt at det er en frist på online innsjekk på tre timer for klagers
flyvning. 

Ved bestilling av en flyreise på internett er det viktig undersøke vilkårene nøye før
bestilling av flyreisen bekreftes. Når tilbudet er akseptert, er avtalen bindende. Nemnda
er imidlertid av den oppfatning at den viktige opplysningen om nødvendigheten av å
sjekke inn online på forhånd mellom 48 og tre timer før avreisetidspunktet, burde vært
gitt på en klar og lettfattelig måte fra Bravofly. Det kan ikke forventes at klager søker opp
vilkårene til Wizz Air for å avdekke denne informasjonen når han kjøper billettene via et
reisebyrå.  

Nemnda ser det slik at klager ikke er bundet av den generelle opplysningen som han ikke
kunne vite at gjaldt hans flyvning. 

Nemnda anbefaler at Bravofly refunderer gebyret på  tilsammen kroner 750.

Vedtak

Transportklagenemnda-fly anbefaler at klager gis medhold.