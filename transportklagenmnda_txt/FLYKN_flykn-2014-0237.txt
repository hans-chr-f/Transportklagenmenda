Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
10.11.2014

Saksnummer
237/14F

Tjenesteyter
Widerøes Flyveselskap AS

Krav om erstatning for ødelagt bagasje.

Klager har i det vesentlige anført:

Klager reiste fra Tampa til Kristiansand via Washington og København den 4. desember 2013
med SAS og Widerøe. Da klager ankom Kjevik den 5. desember var ikke bagasjen ankommet.

Da klager mottok bagasjen den 8. desember oppdaget han at hans gitar var ødelagt.
Gitaren var forsvarlig emballert i en hard gitarkasse, i henhold til flyselskapets retningslinjer:
«Innsjekkede musikkinstrumenter bør pakkes i hardcase». Han stiller seg sterkt kritisk til
flyselskapets ansvarsfraskrivelse i denne saken.

Klager krever erstatning for ødelagt gitar, kroner 8 124.

Det vises for øvrig til klagers brev.

Widerøe har i det vesentlige anført:

Widerøe beklager at flyselskapet dessverre ikke har erstatningsansvar i denne saken. I
henhold til Widerøes vilkår skal innsjekket bagasje ikke inneholde ømtålige gjenstander, blant
annet musikkinstrumenter.

Dersom man likevel velger å sjekke inn musikkinstrument, gjøres det på eget ansvar. Både
Widerøe og SAS anbefaler da at man pakker instrumentet i hard emballasje.

Widerøe anbefaler klager å kontakte sitt forsikringsselskap.

Widerøe kan ikke imøtekomme klagers krav.

Det vises for øvrig til Widerøes brev.

Nemnda bemerker:

Det er ikke bestridt at klagers gitar ble ødelagt under flyreisen. Widerøe er i henhold til
luftfartsloven § 10-18 ansvarlig for skadet eller ødelagt bagasje med mindre skaden skyldes
reisegodsets egen beskaffenhet eller feil eller mangler ved reisegodset. Det er ikke anledning
til å fravike dette ved avtale, jf. luftfartsloven § 10-23 andre ledd. Velger selskapet å motta
reisegods, er de ansvarlig for eventuell skade med mindre skaden skyldte reisegodsets egen
beskaffenhet mv., jf. ovenfor.

Klager har opplyst at gitaren lå inne i en hard gitarkasse. Widerøe har ikke bestridt dette. De
har heller ikke anført at gitarkassen var uegnet. Nemnda legger etter dette til grunn at skaden
ikke skyldes reisegodsets egen beskaffenhet eller at det var feil eller mangler ved reisegodset
eller at det var uforsvarlig emballert.

Klager har opplyst at han er blitt påført et tap på kr 8.124. Widerøe har ikke bestridt dette.
Nemnda legger klagers opplysninger til grunn.

Nemnda anbefaler at Widerøe utbetaler en erstatning på 8 124 kroner.

Vedtak:

Transportklagenemnda - fly anbefaler at Widerøe utbetaler en erstatning på 8 124 kroner.

Vedtaket var enstemmig.