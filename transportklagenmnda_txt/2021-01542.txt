Vedtak i Transportklagenemnda - Fly

Sammendrag

Krav om refusjon av nye flybilletter grunnet nektet innsjekk/ombordstigning.

Dato
18.02.2022

Saksnummer
2021-01542

Tjenesteytere
Norwegian Air Shuttle
Kiwi.com

Klager har i det vesentlige anført

Klager med reisefølge (til sammen to personer) skulle reise fra Bucuresti til Oslo via
Helsinki den 29. august 2021. De var opprinnelig tre personer i bookingen, men den
tredje personen var ikke med på reisen grunnet sykdom.

Flyvningen fra Bucuresti til Helsinki gikk som normalt. Problemene er knyttet til
flyvningen fra Helsinki til Oslo med Norwegian (DY1191 kl. 15:15).  Klager med reisefølge
forsøkte å sjekke inn på nett for denne flyvningen. De fikk imidlertid en feilmelding,
med beskjed om å sjekke inn på flyplassen. Da de ankom sikkerhetskontrollen, ble de
forespurt boardingkort. Dette hadde de imidlertid ikke, da de ikke hadde fått sjekket
inn. De fikk imidlertid lov til å gå gjennom sikkerhetskontrollen likevel, for å vise frem
bookingbekreftelsen ved gaten for manuell innsjekk. Klager sjekket opp om det fantes
noen innsjekk for Norwegian før sikkerhetskontrollen, men dette fantes ikke. 

Klager har beskrevet at de ankom selve gaten for Norwegian sin flyvning DY1191 1 time
og 15 minutter før avgangstid. På dette tidspunktet var det ingen personale ved gaten.
Det vises til fremlagt bildebevis. De gikk derfor på toalettet og hentet vann, for å så gå
tilbake til gaten igjen. Da de ankom gaten, var den åpnet. Det var to køer: Én for de som
hadde boardingkort, og én for de som trengte hjelp fra personalet. Klager ventet i den
sistnevnte køen (fortsatt 50 minutter igjen til avgang). De ventet ca. 15 minutter i køen.
Da de kom frem og forklarte situasjonen ble de fortalt at innsjekk stengte for 5 minutter
siden. De fikk videre beskjed at de kun var operatører, og at de ikke kunne sjekke de
inn etter fristen. De fikk videre beskjed om at de skulle ha kuttet køen for å få hjelp.
Personalet ville ikke fortelle hva de andre passasjerene i køen hadde hatt av problemer.
Flyet gikk uten klager og reisefølget, og de fikk beskjed om at de måtte kjøpe nye billetter
på egenhånd. De kjøpte nye flybilletter via Stockholm.

Klager har krevet at Norwegian refunderer de nye billettene, da det var feil på Norwegian
online-innsjekk, og de ikke fikk sjekket inn. 

Klager anfører at hendelsen klart er Norwegian sin feil. De har forsøkt å kontakte
Norwegian flere ganger. Klager har bevis på dette. Klager har også fremlagt skriftlig
vitneutsagn fra annen passasjer ved gaten.

Tjenesteyterne har i det vesentlige anført
Kiwi.com har ikke fremmet tilsvar til Transportklagenemnda.

Norwegian har anført følgende:

Klager ble nektet ombordstigning grunnet sen innsjekk.

Klager ankom ikke innsjekk innen tidsfristene spesifisert i befordringsvilkårene til
Norwegian. Alle passasjerer må bekrefte å ha lest og akseptert disse under bookingen.
Innsjekk stenger 30 minutter før avgang på innenlandsflyvninger innen Norden og 45
minutter før for alle andre flyvninger. Dersom passasjeren ankommer innsjekk senere
enn dette, vil de bli avvist. Innsjekk stenger automatisk, og kan ikke overprøves av
innsjekkingspersonalet. 

Det vises til dokumentasjon på at DY1191 HEL-OSL den 29. august 2021 ikke var
overbooket.

Norwegian anser at de har handlet i tråd med EU-forordning 261/2004. Rett til refusjon
gjennom forordningens artikkel 8 kommer ikke til anvendelse.

Nemnda bemerker

Det følger av EU-forordning 261/2004 artikkel 2 bokstav j at «nektet ombordstigning»
i forordningens forstand er ved «avvisning av passasjerer på en flyging, selv om de
har møtt til innsjekking på de vilkår som er fastsatt i artikkel 3 nr. 2, unntatt når det er
rimelig grunn til avvisningen, f.eks. av helse- eller sikkerhetsmessige årsaker eller fordi
reisedokumentene er utilstrekkelige". 

Basert på fremlagt dokumentasjon finner nemnda det sannsynliggjort av klager at de
ikke klarte å sjekke inn på nett, men måtte sjekke inn manuelt. Dette skjer normalt i
innsjekkingsskranker eller automater på flyplassen, før sikkerhetskontrollen. I dette
tilfellet har passasjerene ikke sjekket inn, men gått gjennom sikkerhetskontrollen
og direkte til gate uten å sjekke inn. Da det ble deres tur ved gaten, var det for sent
å sjekke inn. Det er passasjerens eget ansvar å sjekke inn i tide. Nemnda finner det
helt usannsynlig at det ikke var noen muligheter for å sjekke inn før de gikk gjennom
sikkerhetskontrollen. Nemnda kan med dette ikke konkludere med at klager med
reisefølge ble nektet ombordstigning i EU-forordningens forstand. 

Ettersom manglende innsjekk var passasjerens eget ansvar er flyselskapet heller ikke
ansvarlig for passasjerens utgifter til nye flybilletter på annet grunnlag.

Basert på ovenstående kan nemnda ikke anbefale at klager gis medhold.

Forbrukerrepresentant Borgar fikk uventet forfall, og de øvrige medlemmene
fant det forsvarlig å behandle saken med bare én forbrukerrepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at klager ikke gis medhold.