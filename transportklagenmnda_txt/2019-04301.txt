Vedtak i Transportklagenemnda - Fly

Sammendrag

Refusjon av bagasjeavgift ved avbestilling på grunn av dokumentert sykdom

Dato
21.04.2020

Saksnummer
2019-04301

Tjenesteytere
Supersaver

Klager har i det vesentlige anført

Klager bestilte reise for seg selv og tre andre hos Supersaver. Pris kroner 10 544
inkludert bagasje (kroner 2 394) og avbestillingsforsikring (kroner 796). Grunnet sykdom
måtte klager kansellere reisen. Han måtte betale kroner 395 i gebyr, tilsammen kroner 1
580. Klager stiller seg kritisk til at han ikke får refundert bagasjegebyr.

Klager har mottatt kroner 5 686,82. Han krever også refundert bagasjegebyr kroner 2
394.

Tjenesteyterne har i det vesentlige anført
Den 3. januar 2019 bestilte klager en tur/retur billett mellom Oslo og Nice på
Supersavers hjemmeside. Klager ønsket å kansellere reisen og sendte inn en
legeerklæring som Supersaver anså som gyldig. 

Før klager gjennomførte bestillingen av reisen krysset han av for å ha lest regler og vilkår.
Her kommer det frem at gebyrer og forsikringspoliser ikke refunderes. 

Klager har mottatt kroner 5 686,82. Han har i henhold til Supersavers regler og vilkår ikke
mottatt refusjon av følgende produkter:

Bagasje: 2394 NOK
Avbestillingsbeskyttelse: 796 NOK
Ordre bekreftelse på SMS: 39 NOK
Mobil reiseplan: 49 NOK
Serviceavgift: 1 580 NOK (395 NOK per person)

Supersaver kan ikke se å ha gjort noe galt i denne saken og kan ikke imøtekomme
klagers krav.

Nemnda bemerker

Ved bestilling av en flyreise på internett, er det  viktig å undersøke vilkårene nøye før
bestilling av flyreisen bekreftes. Når tilbudet er akseptert, er avtalen bindende. 

I henhold til Supersavers regler og vilkår, som klager krysset av for å ha lest og akseptert
ved bestilling, er gebyrer og forsikringspoliser ikke refunderbare. 

I dette tilfellet måtte klager kansellere reisen grunnet sykdom og han la frem en gyldig
legeerklæring. Supersaver har refundert flybillettene slik de plikter. 

Nemnda finner etter dette ikke å kunne anbefale at klager gis medhold.

Saken er behandlet av èn forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda-fly finner ikke å kunne anbefale at klager gis medhold.