Vedtak i Transportklagenemnda - Fly

Sammendrag

Krav om erstatning som følge av kansellering.

Dato
12.10.2011

Saksnummer
137/11F

Tjenesteyter
Norwegian Air Shuttle ASA

Krav om erstatning som følge av kansellering.

Klager har i det vesentlige anført:

Klager skulle reise hjem fra København til Bergen den 26. november 2010 kl. 22:10 med
DY965.

På vei til Kastrup fikk klager beskjed om at flyet var en halv time forsinket.

Da klager skulle sjekke inn på automaten, virket ikke hans referansenummer.

Han gikk derfor rett til sikkerhetskontrollen, og ble geleidet derfra til gaten av to
sikkerhetsvakter.

Ved gaten var det ingen som kunne hjelpe klager om bord, sikkerhetsvaktene geleidet han
derfor til ankomsthallen.

Klager ringte en nødtelefon, men fikk ingen hjelp.

Deretter fikk klager en ny melding om at flyet hans var 1 time forsinket. Men klager kom seg
ikke gjennom sikkerhetskontrollen siden han ikke fikk sjekket inn.

Klager kontaktet venner som han kunne overnatte hos, på vei til de fikk han nok en melding
om at flyet hans var 1 ½ time forsinket.

Dagen etter ringte klager Norwegian og fikk endret billetten til via Oslo samme dag. Han fikk
beskjed om å bruke samme reisedokument og referanse nummer. Men ved innsjekk opplevde
klager det samme som dagen før, han fikk ikke sjekket inn på automat og han fikk heller ikke
passere sikkerhetskontrollen.

Etter dette hadde klager flere uheldige opplevelser på Kastrup, det vises her til klagers brev.

Han måtte til slutt kjøpe ny billett med SAS, og krever denne refundert av Norwegian.

Det vises for øvrig til klagers brev.

Norwegian har i det vesentlige anført:

Klager hevder at hans referansenummer ikke fungerte i innsjekkingsautomaten. Vedlegg fra
Norwegian viser at det ikke var rapportert noen feil på innsjekkingsautomatene på Kastrup
denne kvelden. Derimot gir automaten et feilsvar når innsjekk har stengt, det er grunn til å tro
at det var det som var tilfellet her.

På Kastrup er det ikke mulig å passere sikkerhetskontrollen uten boardingkort. Dersom klager
mot formodning fikk lov å gå til gate uten at det befant seg et menneske der, har Norwegian
grunn til å tro at gaten enten var stengt eller at klager befant seg ved feil gate.

Norwegian stiller seg undrende til at klager ikke fant en eneste representant på flyplassen,
Norwegian har en handling agent som håndterer flere flyselskaper, og som er tilstede på
flyplassen helt til siste fly har tatt av.

Dagen etter, etter å ha fått endret sin reservasjon gratis, forsøkte klager på nytt å ta
seg gjennom sikkerhetskontrollen uten boardingkort. Klager skulle henvendt seg i
innsjekkingsskranken dersom innsjekkingsautomaten ikke godtok hans referansenummer.

Norwegian kan ikke imøtekomme klagers krav, da det var hans egen skyld at han kom for sent
til flyet sitt.

Nemnda bemerker:

Det står i dette tilfellet til dels påstand mot påstand om hva som har skjedd/kan ha skjedd.
Nemnda finner etter en samlet vurdering av de foreliggende opplysninger ikke sannsynliggjort
at Norwegian/handlingagenten kan lastes for at klager ikke kom med flyet. Nemnda finner
således ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Gøril Volden Berg, Widerøe's Flyveselskap AS

Olav Grøttland, SAS