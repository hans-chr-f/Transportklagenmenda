Vedtak i Transportklagenemnda - Fly

Sammendrag

Krav om refusjon av billetten grunner forsinkelse.

Dato
28.05.2019

Saksnummer
2018-02509

Tjenesteytere
Pakistan International Airlines

Klager har i det vesentlige anført

Klager skulle reise med Pakistan International Airlines' flyvning PK752 fra Oslo lufthavn
(OSL) til Købehavn (CPH) 13. juni 2018 kl. 16.55, og videre til Lahore (LHE) samme
dag. Klager har forklart at hun ankom Lahore ni timer forsinket. På bakgrunn av det
ovennevnte har klager fremsatt krav om refusjon av sin flybillett til kroner 6 800.

Tjenesteyterne har i det vesentlige anført
Pakistan International Airlines har tross oppfordring ikke inngitt tilsvar til nemnda.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger da til grunn at klager ankom Lahore ni timer forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Pakistan International Airlines har ikke gitt noen redegjørelse eller fremlagt noe
dokumentasjon for at forsinkelsen skyldtes ekstraordinære omstendigheter som
ikke kunne vært unngått. Klager har reist med flyvningen, og har følgelig ikke krav på
refusjon av sin billett. Hun har imidlertid krav på standardkompensasjon i henhold til EU-
forordning 261/2004 på 600 euro.

Vedtak

Transportklagenemnda - fly anbefaler at PIA utbetaler til klager standardkompensasjon
på 600 euro.