Vedtak i Transportklagenemnda
- Kollektivreiser

Sammendrag

Refusjon av utgift til taxi

Dato
06.02.2019

Saksnummer
2019-00159

Tjenesteytere
Ruter

Klager har i det vesentlige anført

Klager reiste med bussen fra Lilleaker 14. desember 2018 kl. 00.25. 

Da bussen befant seg ved Storo sovnet klager og ble først vekket av føreren da bussen
var ankommet garasjeanlegget ved Klemetsrudanlegget, som er 15 km unna siste
holdeplass. Ettersom beliggenheten var såpass øde hadde ikke klager annet valg enn å
bestille taxi hjem. 

Klager viser til at hendelsen kunne vært unngått dersom føreren hadde vekket klager ved
siste holdeplass, og krever at Ruter refunderer kostnaden til taxi pålydende 442 kroner.

Tjenesteyterne har i det vesentlige anført
Ruter viser til henvendelse fra klager angående krav om refusjon av taxi som selskapet
har avslått. 

Klager reiste med busslinje 23 med avgang kl. 00.25 fra Lilleaker den 14. desember 2018.
Klager har oppgitt at hun skulle til Lørenvangen, en busstur som etter rutetiden tar 28
minutter. Videre oppgir klager at hun sovnet ved Storo, som er fem stoppesteder før
hun skulle av. Klager ble vekket da bussen hadde kjørt til garasjen ved Klemetsrud og tok
drosje derfra og hjem for 446 kroner. 

Ruter kan ikke se at reisegarantien kommer til anvendelse i dette tilfellet. Reisegarantien
gir rett til å få dekket drosje ved forsinkelse som medfører at man blir mer enn 20
minutter forsinket. I dette tilfellet har ikke bussen vært forsinket, den har kjørt slik
den skal. Spørsmålet er om det er førerens ansvar å påse at kundene kommer seg av
bussen dersom de sovner. Etter Ruters mening kan ikke selskapet pålegge føreren et slikt
ansvar. 

Ruter kan på bakgrunn av dette ikke se noen grunn til å endre standpunkt i saken.

Nemnda bemerker

Klager reiste med bussen fra Lilleaker 14. desember 2018 kl. 00.25. 

Da bussen befant seg omtrent ved Storo sovnet hun og ble først vekket av føreren
da bussen var kommet garasjeanlegget på Klemetsrud som ligger 13 km unna siste
holdeplass, Simensbråten. Klager måtte ta taxi hjem og krever at Ruter refunderer
kostnaden på 442 kroner.

Nemnda bemerker at en reisende i utgangspunkt selv må bære konsekvensene av at
man sovner på bussen. 

Nemnda kan ikke se at det er hjemmel for å få refundert beløpet i Ruters reisevilkår. 

Det kan reises spørsmål om føreren av praktiske hensyn bør ha plikt til å sjekke bussen
på siste holdeplass før natten, og før kjøring til garasjen. 

Nemnda kan imidlertid ikke se at unnlatelse av dette kan medføre erstatningsansvar. 

Nemnda finner ikke å kunne anbefale at kostnadene til taxi refunderes.

Vedtak

Transportklagenemnda Kollektivtransport finner ikke å kunne anbefale at klager gis
medhold.