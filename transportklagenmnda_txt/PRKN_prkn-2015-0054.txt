Vedtak i Pakkereisenemnda

Sammendrag

Krav om full refusjon av reisens pris pga. mangelfull hotellstandard, problemer
med røyk på rommet, flytting, transfer, all Inclusive og service på hotellet.

Dato
09.10.2015

Saksnummer
54/15P

Tjenesteyter
Go International AS/GoSyden

Saken gjelder:

Krav om full refusjon av reisens pris pga. mangelfull hotellstandard, problemer med røyk på
rommet, flytting, transfer, all Inclusive og service på hotellet.

Klager har i det vesentlige anført:

Klager og hans familie, 2 voksne og 2 barn, bestilte en ukes ferie på MC Arancia Resort,
Konakli, Alanya, standard rom med landutsikt og All Inclusive i perioden 16.07.14 - 23.07.14.

Ved innsjekking på Oslo Lufthavn fikk ingen i familien tildelt seter ved siden av hverandre.
Dette gjaldt også flere familier og det hersket kaos om bord, noe som forsinket flyet med en
time. Klager fikk flytte slik at sønnen på 7 år fikk sitte ved siden av sin far, mens de andre satt
spredt.

Både ved ankomst og avreise ble busstransporten som var beregnet til å ta 2 timer forlenget
med 15 minutter. Årsaken var at bussjåføren svingte av på et marked og opplyste om at det
skulle være 15 minutters pause.

Som nevnt pr mail 20.07.14, så har dessverre ikke denne reisen innfridd våre forventninger.

Ved ankomst hotellet var klager ikke helt fornøyd med renholdet og det manglet en ekstra
seng og badehåndklær. Det ble lovet at dette skulle ordnes, men klager måtte de spørre
5 ganger før de endelig kom etter kl. 22.00 om kvelden. Deretter kom vaktmesteren som
begynte å reparere telefonen som var ødelagt.

På ettermiddagen, dagen etter ankomst var rommet fylt av røyk og det kom stadig mer røyk
inn via aircondition anlegget.

Klager fikk en telefon fra resepsjonen hvor de sa at det var en feil på rommet og at de kunne
flytte til et annet rom neste dag. Årsaken til røyken var at de hadde fyret opp grillen ute og
en teknisk feil gjorde at røyken kom inn gjennom aircondition anlegget og inn på vårt rom i 7.
etasje.

Klager ønsket å flytte til et annet rom for det svei i øynene og det var ubehagelig å puste.
Dessuten luktet det røyk av klærne. Men de hadde ikke noe annet rom ledig og klager fikk
beskjed om at det kom til å gi seg på kvelden da grillen ble slukket. Dette stemte, men det var
en forferdelig stank på rommet.

Klager forsøkte å ringe GoSyden på det telefonnummeret han hadde fått oppgitt, men fikk
ikke kontakt. Siden GoSyden ikke hadde noen vakttelefon og problemene oppstod utenfor
deres åpningstider, måtte de prøve å løse problemet selv. Klager kan heller ikke se å ha
fått noen opplysninger om at GoSydens hadde en representant i Tyrkia som de kunne ha
kontaktet.

Da klager skulle bytte rom dagen etterpå, ble de fortalt at problemet var løst. Klager valgte å
bli boende på rommet.

Om ettermiddagen på dag 3 var det kun litt mat-os på rommet og det kunne klager fint leve
med, men på ettermiddagen dag 4 var rommet igjen fullt av røyk. Manageren innrømmet at
de visste om problemet før klager ble tildelt rom. De hadde vært klar over feilen i en måned,
men ikke fått reparert den.

Klager fikk nytt rom i 2. etasje, men da de skulle legge seg var det ikke dyner/tepper.

Klagers mann ble syk samme kveld, antakeligvis etter å ha spist en kyllingrett som ikke smakte
som den skulle. Han ble liggende med oppkast, diare og feber på hele dag 5.

Aircondition og belysning var avslått i fellesområdene den perioden de tilbragte på hotellet.
Hotellet hadde behov for å spare penger.

Det verste ved måltidene var at hele hotellet var fullt av russere uten folkeskikk og køkultur.
Det var kaos i restauranten til alle måltidene. Middagsbuffeten bestod for det meste av salat
og tilbehør og lite utvalg av hovedretter. Det var lite variasjon og klager gledet seg ikke til
måltidene.

Russerne preget hotellet og det var få av de som jobbet på hotellet som forstod eller snakket
engelsk.

Klager har vært på ferie med All Inclusive i Tyrkia tidligere og vet at det kan være bra. De valgte
et 5-stjernes hotell og hadde forventet at de skulle være godt fornøyde etter ferien, men de
gledet seg til å kunne reisehjem.

Den 20. juli kl. 08:59 sendte klager en e-post til GoSyden hvor de informerte om at de ikke
hadde fått den ferien de håpet på og at de ville komme tilbake til dette etter hjemkomst. De
ba samtidig GoSyden sørge for at de fikk sitte sammen på flyet hjem slik at deres 7-åring ikke
måtte sitte alene.

Klager krever full refusjon av pakkereisen.

Det vises for øvrig til klagers brev.

GoSyden har i det vesentlige anført:

GoSyden kan ikke se at klager prøvde å kontakte de mens klager var i Tyrkia. Dette er en
forutsetning for å kunne kreve kompensasjon at de hadde blitt kontaktet under oppholdet og
har fått en mulighet til å rette opp mangler umiddelbart.

GoSyden tilbyr klager først et prisavslag på 5% på klagers neste ferie.

Senere har GoSyden konstatert at klager likevel gjorde det de kunne for å kontakte GoSyden
mens de var i Tyrkia og også sendte reklamasjon per e-post godt innenfor klagefristen.

Klager tilbys 10 % prisavslag på sin neste reise.

Det vises for øvrig til brev fra GoSyden.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

GoSyden har ikke kommentert saken ovenfor nemnda, utover å bekrefte at klageren kontaktet
arrangøren om problemene med hotellet mens de var på feriedestinasjonen. GoSyden gjorde
ikke noe med saken.

Nemnda legger etter dette til grunn at forholdene var slik som beskrevet av klageren. Det var
problemer med setefordeling på flyet - etter klagers opplysninger fordi GoSyden ikke hadde
overlevert passasjerlister til flyselskapet som gjorde det mulig å finne ut hvem som reiste
sammen. Barn ble derfor plassert for seg selv langt fra foreldrene. Flyavgangen ble som en
følge forsinket.

Transferbussen brukte både tur og retur lengre tid enn det som var satt opp i oversikten.

Klageren fikk et rom som ble røyklagt når hotellet grillet. Årsaken var en feil i
ventilasjonsanlegget som hotellet var klar over lenge før rommet ble utleid. Klageren ble på
grunn av feilinformasjon fra hotellets side boende i rommet så lenge at familien opplevde å bli
røyklagt to ganger i løpet av en ukes ferie. Da de ble flyttet var det til et rom av lavere standard
hvor blant annet sengeutstyr manglet.

All-inclusive var en skuffelse på grunn av at gjestene i stor grad manglet køkultur. Det var
derfor ingen glede å innta et måltid. Det vises ellers til klagen.

Nemnda legger til grunn at feriereisen led av mangler. En del av det som er påpekt kan
være kjedelig å oppleve, f.eks. dårlig køkultur ved koldtbordet, men er ikke av en art som
kan medføre prisavslag. Det samme gjelder sykdom i løpet av ferien. At hotellet praktiserte
innsparingstiltak i forhold til belysning er det også vanskelig for arrangøren å ha noen
styring på. Noe forlenget transfertid kan nemnda heller ikke se utgjør en mangel ved reisen.
Arrangøren bør imidlertid merke seg dette og muligens vurdere å skifte transportselskap.

De alvorligste manglene er etter nemndas syn det faktum at det ikke var ordnet med
seteplassering av passasjerene på en slik måte at i alle fall barn satt sammen med en foresatt.
Det er ikke holdbart å arrangere en flyreise på flere timer slik at barn helt ned i 7-årsalderen
sitter alene. Videre utgjør det faktum at klageren ble plassert i et rom som hotellet visste ville
bli røyklagt når grillen ble brukt en mangel. Det legges til grunn at erstatningsrommet var av
dårligere standard og at det ikke var utstyrt med tilstrekkelig sengetøy.

Nemnda finner etter en samlet vurdering at prisavslaget bør settes til 40% av reisens pris,
avrundet til kr 9.000.

Vedtak:

Pakkereisenemnda anbefaler at klageren får et prisavslag på 40% av reisens pris, avrundet til
kr 9.000.

Vedtaket er enstemmig.