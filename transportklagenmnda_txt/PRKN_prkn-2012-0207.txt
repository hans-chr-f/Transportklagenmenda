Vedtak i Pakkereisenemnda

Sammendrag

Saken gjelder manglende sjøfly til avtalt reisemål.

Dato
21.05.2013

Saksnummer
207/12

Tjenesteyter
Eastern Travel and Tours

Sakens dokumenter ble lagt frem.

Klager: X

Turarrangør: Eastern Travel and Tours

Antall reisende: 2

Reisens pris: 41.920

Saken gjelder:

Saken gjelder manglende sjøfly til avtalt reisemål.

Klager opplyser at de hadde bestilt tur til Maldivene og skulle bo 7 dager i bungalow på
Kuredu Island. For å komme dit skulle de ha sjøfly fra Male.

Ved ankomst Male fikk de opplyst at sjøfly ikke var tilgjengelig de første fire dager. Etter en
del kommunikasjon med den norske turarrangør og den lokale agenten, ble resultatet at
de i stedet mot sin vilje ble plassert på Holiday Island Resort. Etter mye krangling fikk de
all inklusive. Bungalowen der var i dårlig stand og stranden kunne ikke brukes på grunn av
flystøy. Vannaktivitetene var stengt. Hele reisens pris kreves refundert.

Eastern Travel & Tours anfører at de hadde fått bekreftet både hotell og sjøfly, men på
avreisedagen fikk de beskjed fra agenten om at sjøflyet var overbooket og nytt fly ikke
tilgjengelig de neste fire dagene. De iverksatte straks tiltak for å finne alternativer,
men fikk ikke kontakt med kunden som hadde påbegynt reisen. Agenten fant plass på
Holiday Island Resort, hvor de fikk all inklusive, som er en oppgradering og et dyrere
alternativ. De hørte ikke mer fra kunden etter dette og regnet med at kompensasjonen
var tilfredsstillende.

De fikk ikke beskjed om at kunden var misfornøyd og fikk da ikke anledning til å finne andre
alternativer. Fordi de er misfornøyd med agentens kommunikasjon med kunden, tilbys et
gavekort på kr.1.500,- per person og dekning av telefonutgifter.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid.

Reklamasjonsnemnda legger til grunn som uomtvistet at det her foreligger et avvik fra den
avtalte reise. Avviket er vesentlig og utgjør en mangel i pakkereiselovens forstand. Det er uten
betydning hva årsaken var til at det bestilte sjøfly ikke var tilgjengelig - det er tilstrekkelig å
konstatere at klager ikke fikk den reise hun hadde bestilt og betalt for.

Mangelen ble forsøkt avhjulpet ved at klager fikk alternativt bosted et annet sted med all
inklusive - angivelig en oppgradering fra det som var bestilt. Når situasjonen først var som den
var der og da, var det tilbudte alternativ etter omstendighetene muligens den beste løsning.
Etter Reklamasjonsnemndas oppfatning bør klager likevel få et prisavslag.

Ved vurderingen av prisavslagets størrelse har nemnda delt seg i et flertall og et
mindretall. Nemndas flertall, samtlige medlemmer med unntak av bransjerepresentant
Vigdis Lund Eriksen, mener prisavslaget bør settes til kr 15.000. Nemndas mindretall,
bransjerepresentant Vigdis Lund Eriksen, finner at et prisavslag på kr 3.000 er dekkende
for mangelen.

På bakgrunn av flertallets vurdering traff nemnda slikt

Vedtak:

Reklamasjonsnemnda for pakkereiser anbefaler at det gis et prisavslag på kr.15.000.