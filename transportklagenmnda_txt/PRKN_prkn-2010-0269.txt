Vedtak i Pakkereisenemnda

Sammendrag

Reise til Thailand, 16. oktober - 6. november 2010. Krav
om refusjon av 50 % av reisens pris grunnet avbestilling.

Dato
..

Saksnummer
269/10

Tjenesteyter
WikstrømReiser AS

Klager: X

Turarrangør: WikstrømReiser AS

Antall reisende: 2

Reisens pris: 37.140

Saken gjelder:

Reise til Thailand, 16. oktober - 6. november 2010.

Krav om refusjon av 50 % av reisens pris grunnet avbestilling.

Klager har i det vesentlige anført:

Reisen ble avbestilt pga sykdom. Klager har fått erstattet 50 % gjennom reiseforsikringen.
Klager krever det resterende av WikstrømReiser, jf. alminnelige vilkår for pakkereiser pkt 5.2.

Wikstrøm Reiser har i det vesentlige anført:

I følge WikstrømReisers avbestillingsvilkår har ikke kunden krav på refusjon ut over flyskatter.
Disse er refundert.

Nemnda bemerker:

Nemnda legger til grunn at reisen ble avbestilt mindre enn 15 dager før og mer enn tre dager
før avreisedøgnet skulle starte. I henhold til alminnelige vilkår for pakkereiser pkt 5.2. har den
reisende i en slik situasjon rett til refusjon av 50 % av reisens pris eksklusive avgifter som ikke
påløper.

Når reisens særegne og dokumenterbare karakter gjør det rimelig, kan arrangøren sette
avvikende betingelser. Disse må i tilfelle være spesielt tydelige og lett forståelige.

Det fremkommer av WikstrømReisers vilkår at «ved avbestilling under 14 dager før avreise,
kan hele reisens kostnad bli belastet». Bestemmelsen fremkommer tydelig og lett forståelig
under overskriften «Avbestilling». Vilkåret er begrunnet i bruk av rutefly med billetter som ikke
er refunderbare.

Nemnda er etter er samlet vurdering av den oppfatning at klager ikke har rett til refusjon fra
WikstrømReiser. Nemnda anbefaler at klager på ny forelegger saken for forsikringsselskapet.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Marianne Strømme, Solia AS

Vigdis Fiske, Amisol AS