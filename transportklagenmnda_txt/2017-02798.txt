Vedtak i Transportklagenemnda - Fly

Sammendrag

Krav om refusjon grunnet nektet ombordstigning.

Dato
11.09.2018

Saksnummer
2017-02798

Tjenesteytere
Pegasus Airlines

Klager har i det vesentlige anført

Klager skulle reise fra Beirut til Oslo via Istanbul med Pegasus Airlines den 8. oktober
2017. Beirut - Istanbul med flight PC863  kl 07.10 gikk fint, men i Istanbul ble klager
nektet ombordstigning på flight PC1273 med avgang kl 10.25 til Oslo grunnet
overbooking. Klager ble booket om til ny avgang Istanbul - København, men måtte selv
kjøpe billett fra København til Oslo, pris kroner 2 458. Han viser til fremlagt kvittering.
Klager ankom Gardermoen fem timer forsinket. 

Klager har mottatt standarderstatning 400 euro, men krever også refusjon av utgifter til
ny billett, kroner 2 458.

Det vises for øvrig til klagers brev.

Tjenesteyterne har i det vesentlige anført
Pegasus Airlines har i henhold til EU-forordning 261/2004 utbetalt 400 euro til klager.
Flyselskapet plikter derimot ikke å refundere kostnader passasjeren pådro seg for kjøpt
av billetter hos annet flyselskap.

Pegasus Airlines kan ikke imøtekomme klagers krav utover det han allerede har mottatt.

Nemnda bemerker

Forordningen får anvendelse på flygninger innen EU-/ EØS-området, flygninger fra EU-/
EØS-området til en tredjestat og flygninger fra en tredjestat hvis det "transporterende
luftfartsselskap for flygningen er et EF-luftfartsselskap", jf artikkel 3 punkt 1 bokstav b.  
Det "transporterende luftfartsselskap" er i artikkel 2 bokstav b definert til "et
lufttransportforetak som utfører eller har til hensikt å utføre en flygning i henhold til en
avtale med en passasjer eller på vegne av en annen person, juridisk eller fysisk, som har
en avtale med denne passasjeren". 

Klagers krav faller etter dette utenfor EU-forordningen fordi problemet med nektet
ombordstigning oppsto på en flygning fra en tredjestat med et ikke-europeisk
flyselskap.  
Forordningen begrenser imidlertid ikke den reisendes rett til erstatning på annet
grunnlag, jf artikkel 12.

Pegasus Airlines har utbetalt 400 euro til klager for nektet ombordstigning.
Flyselskapet har imidlertid ikke kommentert klagers påstand om at han kun ble
booket om til København, og at han selv måtte arrangere transport videre til endelig
bestemmelsessted. Nemnda legger etter dette klagers anførsler til grunn, og mener at
Pegasus Airlines forårsaket klagers tap ved uriktig å nekte ham ombordstigning og er
erstatningspliktig i medhold av Montrealkonvensjonen Art 19. 

På denne bakgrunn anbefaler nemnda at selskapet refunderer klagers utgifter til
transport mellom København og Oslo med kroner 2 458.

Vedtak

Transportklagenemnda - fly anbefaler at Pegasus Airlines refunderer klagers flybillett
med kroner 2 458.