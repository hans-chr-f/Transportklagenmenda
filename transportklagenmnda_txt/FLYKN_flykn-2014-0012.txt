Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
21.10.2014

Saksnummer
012/14F

Tjenesteyter
Norwegian Air Shuttle ASA

Krav om erstatning grunnet nektet ombordstigning.

Klager har i det vesentlige anført:

Klager skulle reise fra Oslo til København den 15. november 2013 kl. 09:00 med DY3222.
Klager forsøkte å sjekke inn hjemmefra men lyktes ikke, han dro da til flyplassen og ankom
ca. 45 minutter før avgang. Heller ikke her lyktes det klager å sjekke inn. Han gikk derfor til
sikkerhetskontrollen, og møtte ved gate 15 minutter før avgang. Da var flyet på vei fra gate.

Klager stiller seg kritisk til at han ikke ble informert om at det var problemer med
innsjekkingen. Han stiller seg videre undrende til at flyet taxet ut fra gate 20 minutter før
oppsatt rutetid.

Klager krever erstatning for tapt flybillett, kroner 1 089.

Det vises for øvrig til klagers brev.

Norwegian har i det vesentlige anført:

I Norwegians regler og vilkår står det at gate på reiser innen Norden stenger 20 minutter før
avreise. Passasjerene må selv sørge for å møte opp ved gate innen gitte frister.

DY3222 var oppsatt med avgangstid kl. 09:00. Flyet startet taxing 8 minutter tidligere.
Da gaten stenger 20 minutter før avgang skal dette ikke berøre passasjerene. Det er ikke
unormalt at et fly forlater gate før tiden dersom alle passasjerer er om bord, eller at ingen
befinner seg ved gaten når den stenger.

Klagers billett ble scannet i sikkerhetskontrollen kl. 08:44, han var på dette tidspunktet
allerede for sent ute til å nå gaten før den stengte.

I dette tilfellet ble det ikke sendt ut velkomst-sms to timer før avgang. Norwegian kan ikke se
at dette skulle ha en medvirkende årsak til at klager ikke nådde gaten i tide.

Norwegian kan på grunnlag av ovennevnte ikke imøtekomme klagers krav.

Det vises for øvrig til Norwegians brev.

Nemnda bemerker:

Flyselskapene har i sine vilkår og på sine nettsider gitt opplysninger om siste frist for
innsjekking og oppmøte ved gate. Ved fristen har selskapene hensyntatt bl.a. normal tid for
bagasjehåndtering, sikkerhetskontroll og tid til å gå til utgangen (gate). Overholdelse av fristen
er nødvendig for å unngå forsinkelser.

Det er mange passasjerer som skal med et fly, og det er ikke uvanlig at det er kø ved
innsjekkingen og/eller sikkerhetskontrollen. Dette må både passasjerer og flyselskap ta
hensyn til. Flyselskapene må sørge for tilstrekkelig antall innsjekkingsskranker og bemanning
til å betjene disse. Skrankene må videre åpne i tilstrekkelig god tid før avgang. Der det er
mulighet for innsjekkingsautomater, innsjekking via Internett mv. bør også dette vurderes for
å sikre en best og raskest mulig avvikling av innsjekkingen. Flyselskapet må være ansvarlig
for å gjøre det de kan innenfor rimelighetens grenser for å få med samtlige passasjerer som
venter på å få sjekke inn før innsjekkingen stenger. Passasjerene må på sin side også være
forberedt på at det kan være kø ved innsjekkingsskranken, og må etter nemndas vurdering
møte frem i rimelig tid slik at innsjekking kan foretas innen angitt tid. Hva som menes
med «rimelig tid» vil måtte avgjøres konkret. Det vil kunne variere mellom de forskjellige
flyplasser. Det vil videre kunne variere i forhold til ukedag og tid på dagen, om reisen skjer
i forbindelse med høytider, eksempelvis julen, eller i forbindelse med skolens ferier, for
eksempel høstferien. Oppregningen er ikke uttømmende.

Klager har anført at han ble forsinket bl.a. pga. feil ved internettinnsjekkingen samt
innsjekkingsautomatene på flyplassen. Norwegian har ikke kommentert dette, og nemnda
legger klagers opplysninger til grunn. Klager har også anført at han ikke fikk noen sms-
påminnelse, noe Norwegian har bekreftet. Nemnda kan ikke se at feil ved sms-systemet har
hatt betydning for saken.

Klager har anført at han møtte på flyplassen 45 minutter før avgang. Det var innsjekkingskø
og kø i sikkerhetskontrollen. Han passerte sikkerhetskontrollen 16 minutter før avgang, dvs. 4
minutter etter at gate var stengt. Nemnda er etter en samlet vurdering av den oppfatning at
klager i dette tilfellet har beregnet for liten tid for å kunne ta høyde for eventuelle problemer.
Klager må derfor selv bære ansvaret for at gaten var stengt da han nådde frem.

Nemnda bemerker avslutningsvis at det ikke er uvanlig at et fly går før oppsatt rutetid dersom
det er klargjort før dette tidspunkt. Gaten vil imidlertid ikke stenge før angitt tid før planlagt
avgangstidspunkt. Flyselskapet vil ikke ha anledning til å vente på forsinkede passasjerer.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.