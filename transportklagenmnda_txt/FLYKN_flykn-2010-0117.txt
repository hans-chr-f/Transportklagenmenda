Vedtak i Transportklagenemnda - Fly

Sammendrag

Krav om erstatning for ødelagt koffert.

Dato
12.03.2011

Saksnummer
117/10F

Tjenesteyter
Iberworld

Krav om erstatning for ødelagt koffert.

Klager har i det vesentlige anført:

Klager koffert ble ødelagt på reiste med IWD6217 fra Las Palmas - Evenes 12. desember 2009.
Den ødelagte kofferten var helt ny. Klager krever erstatning på NOK 1 599.

Fra Iberworld har klager mottatt en sjekk på 70 euro. Dette til tross for at klager hadde oppgitt
Swift-kode og Iban nr. Det påløp et gebyr på NOK 200 for å få løst inn sjekken. I realiteten har
klager således kun mottatt NOK 356,45,

Iberworld har ikke avgitt uttalelse til nemnda. Til klager har Iberworld i det vesentlige
anført:

Iberworld har gitt erstatning i henhold til Montrealkonvensjonen med 70 euro.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for flypassasjerer § 5-3.

Iberworld har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Flyselskapet er ansvarlig for tap som følge av ødelagt bagasje, jf luftfartsloven § 10-18 og
Montrealkonvensjonen artikkel 21. Tapet er begrenset til 1 000 SDR (ca NOK 9 500) per
passasjer.

Klager har opplyst at kofferten var helt ny, og at den kostet NOK 1 599. Iberworld har ikke
bestridt disse opplysningene. Nemnda legger etter dette klagers opplysninger til grunn.
Nemnda anbefaler at Iberworld erstatter klagers tap. Pengene bør overføres i henhold til
klagers betalingsopplysninger slik at gebyrer unngås.

Til fradrag går NOK 356,45.

Nemnda bemerker avslutningsvis at flyreisen var del av en pakkereise kjøpt av Ving. Ving er i
et slikt tilfelle direkte ansvarlig overfor passasjeren, jf. pakkereiseloven §§ 6-4 og 6-5, og skulle
ikke ha henvist klager til Iberworld. Ving burde selv tatt stilling til kravet, og eventuelt krevet
regress hos Iberworld.

Vedtak:

Flyklagenemnda anbefaler at klager gis en erstatning på NOK 1 599. Til fradrag går NOK
365,45.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines