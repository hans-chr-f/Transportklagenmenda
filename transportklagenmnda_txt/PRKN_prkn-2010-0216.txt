Vedtak i Pakkereisenemnda

Sammendrag

Cruise, Adventure of the Seas, 13. - 28. August 2010. Tvist om flyreise var inkludert.

Dato
..

Saksnummer
216/10

Tjenesteyter
RCCL

Sakens dokumenter ble lagt frem.

Klager: X

Turarrangør: RCCL

Antall reisende: 2

Reisens pris: kr 36.333,79

Saken gjelder:

Cruise, Adventure of the Seas, 13. - 28. August 2010. Tvist om flyreise var inkludert.

Klager har i det vesentlige anført:

Reisen ble bestilt via RCCLs hjemmesider etter annonse i aviser og ukeblad i juni måned der
det fremkommer at pris på pakketuren inkluderer både fly og cruise med angivelse av datoer
for avreise fra Malaga.

Klager fikk umiddelbart bekreftelse på bestillingen og betalte kr 3.000 i depositum. Noen
dager etter fikk han fullstendig bekreftelse på bestillingen med kort frist til å betale
restbeløpet på kr 33. 333,79, til sammen kr 36. 333,79.

Etter dette ventet klager at flybillettene skulle komme, eller i alle fall et booking-nummer. Ca.
en uke før avreise tok klager kontakt med RCCL via telefon. Han fikk til sin store forbauselse
høre at, nei, flybilletter var ikke inkludert, men de kunne se om det var noe ledig og bestille
om klager ville. Klager protesterte og viste til annonsen, men fikk til svar at dette ikke var noe
vedkommende operatør kunne gjøre noe med. Klager måtte kjøpe flybilletter til kr 6.105.

Klager mener at annonsen er fullstendig villedende, og krever utgiftene til flytransport dekket.

RCCL har i det vesentlige anført:

RCCL hadde i sommer en annonsekampanje der de tilbød cruise med Adventure of the Seas.
Avreisehavn for dette skipet var Malaga og kampanjen inkluderte også fly tur/retur Oslo-
Malaga.

Klager gjorde sin reservasjon via RCCLs nettsider etter at han så annonsen.

Det er på RCCLs nettsider dessverre ikke mulig å bestille flyreise i tilknytning til cruise. RCCLs
hjemmeside kan kun benyttes til å bestille selve cruiset.

Dette er bakgrunnen for at fly ikke ble reservert samtidig med at selve cruiset ble bestilt.

Det står i annonsen at man skal kontakte Royal Caribbean direkte, enten via telefon eller
via mail for å gjøre en reservasjon. Det burde videre være klart at fly ikke var bestilt da det
ikke var nevnt fly i forbindelse med bestillingsprosessen på RCCLs hjemmesider, og at det
ikke stod noe om fly på bekreftelsen klager mottok på mail. Det var ikke laget noen spesiell
bestillingskode i forbindelse med denne annonsen, og det var derfor heller ingen måte for
RCCL å forstå at klagers bestilling gjort via hjemmesiden henviste til den aktuelle annonsen.

Klagers bestilling ble bekreftet den 25. juni med avreise 14. august. Klager sier at han ventet
på bekreftelse på flybilletter etter at hans bestilling var bekreftet.

RCCL ble likevel ikke kontaktet angående dette før den 9. august - fem dager før avreise.

RCCL kan på bakgrunn av ovennevnte ikke se at de skal refundere kostnadene for flybilletter.

Nemnda bemerker:

RCCLs annonse har følgende overskrift:

PAKKETILBUD PÅ FLY OG CRUISE I MIDDELHAVET.

Oppgitt prisen var fra kr 7.765. Det heter videre at

Pakken inkluderer cruise, direktefly med Norwegian fra Oslo samt transport til og fra skipet.

Det fremgår av annonsen at tilbudet gjelder bl.a. avreise 14. august

Nederst i annonsen er opplyst:

For bestilling og mer informasjon kontakt ditt reisebyrå eller Royal Caribbean direkte: E-post:
infono@rccl.com Telefon 815 00 135 www.royalcaribbean.no

Annonsen henviser bl.a. direkte til RCCLs hjemmeside for bestilling, og nemnda kan vanskelig
forstå at annonsen ikke inviterer til kjøp fra bl.a. hjemmesiden.

Klager bestilte reisen, med avreise 14. august på RCCLs hjemmeside, og betalte ca. kr 12.000
per person.

Nemnda er etter en samlet vurdering av den oppfatning at klager måtte kunne gå ut fra at
bestillingen og prisen/betalingen omfattet fly. Nemnda viser til den klare annonseteksten og til
at klager har bestilt reise i henhold til annonsen.

Bestillingen gjaldt en av de annonserte avganger, og prisen lå godt over minstepris for
pakken. Det kan etter nemndas vurdering ikke gå ut over klager at RCCLs bestillingssystem
ikke kan håndtere egen annonsekampanje, og nemnda er av den oppfatning at avtalen som
ble inngått inkluder flyreise.

Nemnda anbefaler at klager refunderes utgifter til flybilletter med kr 6.105.

Vedtak:

Reklamasjonsnemnda for pakkereiser anbefaler at klager refunderes kr 6.105.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Anne-Haugen-Flermoe, Forbrukerrådet

Astrid Solgård, Apollo Reiser AS

Hanne Åsell, Star Tour AS