Vedtak i Transportklagenemnda
- Kollektivreiser

Sammendrag

Krav om refusjon av ilagt gebyr som følge av at klager kjøpte feil billettkategori.

Dato
16.02.2018

Saksnummer
2017-03056

Tjenesteytere
Brakar

Klager har i det vesentlige anført

Klager tok bussen 29. november 2017 fra Drammen busstasjon til Folkestads gate.

Klager var litt beruset da han bestilte billett på mobilen og stresset veldig. Dette
resulterte i at han kjøpte en barnebillett istedefor en voksenbillett. Da klager ble stoppet
i kontroll forsøkte han å forklare dette, men fikk ikke endre billetten og ble ilagt gebyr på
kroner 750. 

Klager informerer at han har veldig dårlig økonomi, og understreker at han trykket feil
ved valg av billettkategori. Klager ber derfor om at Brakar refunderer det ilagte gebyret.

Tjenesteyterne har i det vesentlige anført
Brakar viser til henvendelse fra klager angående klage på gebyret han ble ilagt på bussen
29. november 2017. 

Klager informerer at han trykket feil da han skulle kjøpe mobilbillett og kjøpte
barnebillett, til tross for at klager er over 18 år. Klager informerer også at han var beruset
på  det tidspunktet. Boten ble betalt på stedet, men klager ønsket likevel å fremsette en
klage. 

Brakar kan ikke se at det er noen momenter i denne saken som taler for at klager skal
slippe dette gebyret.

Nemnda bemerker

Klager ble ved kontroll på bussen den 29. november 2017 ilagt gebyr som følge av kjøp
av feil billettkategori. 

Det fremgår av Brakars transportvilkår punkt 4 første avsnitt at den reisende plikter å ha
gyldig billett ved påstigning, og at den reisende selv må kontrollere at det er mottatt riktig
billett. 

Det følger videre av punkt 5 at reisende som ved kontroll ikke kan fremvise gyldig billett,
plikter å betale en tilleggsavgift.

Nemnda viser til at den reisende selv har ansvar for å kjøpe riktig billettkategori. Klager
som er født i 1996 hadde kjøpt barnebillett. Vilkårene for å ilegge gebyr var dermed til
stede. 

Klager har ikke bestridt dette, men har bedt om at tilleggsavgiften frafalles på grunn av
hans vanskelige økonomiske situasjon. 

Nemnda anser eventuelt frafall av gebyrer på grunn av vanskelig økonomi som en sak
mellom den reisende og reiseforetaket. 

Nemnda finner ikke å kunne anbefale at tilleggsavgiften frafalles.

Vedtak

Transportklagenemnda Kollektivtransport finne ikke å kunne anbefale at klager gis
medhold.