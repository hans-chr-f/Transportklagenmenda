Vedtak i Pakkereisenemnda

Sammendrag

Saken gjelder en uheldig hendelse på hotellet på Gran Canaria.

Dato
26.09.2012

Saksnummer
325/11

Tjenesteyter
Via Tour, Eiker

Sakens dokumenter ble lagt frem.

Klager: X

Turarrangør: Via Tour, Eiker

Antall reisende: 1

Reisens pris: -,-

Saken gjelder:

Saken gjelder en uheldig hendelse på hotellet på Gran Canaria.

Klager anfører at natt til 2. mars låste 2 menn seg inn i hennes leilighet.

Hun fikk dem ut, men etter en stund kom den ene tilbake og kysset henne på hånden. Hun
fikk også han ut, låste døren og stengte den med stoler.

Hun meldte fra til resepsjonen, men ingen der kunne forklare hvordan dette kunne skje og
hun ringte derfor Via Tour i Eiker i og med at det ikke var noen lokale representanter hun
kunne henvende seg til. Hun fikk nå nytt rom i 5. etg og følte seg tryggere der. 25. mars ringte
en mann på og spurte om hun hadde brukt safen.

Ingen kunne fortelle henne hvorfor det skjedde heller. Hun har lurt på om noen kan ha holdt
øye med henne fordi hun var alene for å stjele eller utnytte henne.

Hun vil ha kompensasjon og en forklaring på hvordan noen kunne låse seg inn til henne.

Via Tour/Sun Hotel har anført at de oppfattet klagers første henvendelse til Via Tour i
Eiker slik at hun klaget på at rommet var for kaldt. Hun fikk derfor bytte rom.

Hotellet har opplyst at ingen uvedkommende har nøkkel til leiligheten og at et eventuelt
innbrudd skulle ha vært meldt politiet. De har ikke registrert at klager fortalte noen på hotellet
om hendelsen. Han som ringte på den 25. mars var derimot fra hotellet og det skyldtes en
misforståelse om bruk av safe.

Nemnda bemerker:

En pakkereise er mangelfull hvis den avviker fra det som er avtalt eller forutsatt. Mangler kan
gi grunnlag for prisavslag med mindre de avhjelpes innen rimelig tid.

I saken her er det noe uklart hva som egentlig har skjedd og hvem klager har tatt opp
hendelsen den 2. mars med. Det fremgår av SunHotels brev av 14/7 2011 at de ikke har noen
stedlig representant på Gran Canaria. Når klager da hadde problemer med å gjøre seg forstått
i resepsjonen, var det naturlig at hun ringte Via Tour i Eiker og fortalte om hendelsen. Av Sun
Hotels brev av 29/11 fremgår at SunHotels bookingavdeling 2. mars hadde blitt kontaktet av
Via Tour om at leiligheten var kald og at 2 menn hadde åpnet døren til hennes leilighet samme
natt.

Reklamasjonsnemnda legger etter dette til grunn at klagers fremstilling på dette punkt er
riktig og at hun har tatt saken opp med rette vedkommende - først resepsjonen og så Via Tour
i Eiker som hadde solgt henne reisen.

Nemnda har forståelse for at en slik hendelse er skremmende og skapte frykt hos klager.
At andre personer kan låse seg inn på rommet, må anses som en mangel ved reisen i
pakkereiselovens forstand. Selv om klager ikke er påført et økonomisk tap og problemet ble
løst ved at hun fikk nytt rom i 5. etg hvor hun følte seg trygg, har nemnda kommet til at hun
bør få en kompensasjon på kr 2.500 for det ubehag den skremmende opplevelsen med to
fremmede menn på rommet midt på natten medførte - jf pakkereiseloven § 6-4 tredje ledd.

Vedtak:

Reklamasjonsnemnda anbefaler at det utbetales en kompensasjon på kr. 2.500,-.

Vedtaket var enstemmig..

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Anne Edvardsen, Ving Norge AS

Helga Hermansen, Star Tour AS.