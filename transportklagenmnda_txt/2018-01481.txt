Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.03.2019

Saksnummer
2018-01481

Tjenesteytere
Brussels Airlines

Klager har i det vesentlige anført

Klager skulle reise fra Oslo til Toulouse via Brüssel den 15. mars 2018 kl 06.45
med ankomst kl 11.20. SN2288 landet forsinket i Brüssel slik at klager mistet sin
videreforbindelse. Han ble booket om og ankom endelig bestemmelsessted kl 17.25, mer
enn tre timer forsinket.

Klager krever 400 euro per person i henhold til EU-forordning 261/2004.

Tjenesteyterne har i det vesentlige anført
SN2288 måtte på strekningen Oslo - Brüssel mellomlande i Liege for å fylle drivstoff.
Grunnet begrenset landingskapasitet i morgenrushet i Brüssel måtte flymaskinen,
sammen med flere andre fly, sirkle over Brüssel i påvente av landingstillatelse fra ATC -
Air Traffic Control - i Brüssel. Brüssels Airlines viser til fremlagt dokumentasjon. 

Klager med reisefølge mistet sin videreforbindelse og ble booket om samme dag.

Hendelsen er ikke kompensasjonsberettiget da årsaken ikke ble forårsaket av Brüssels
Airlines.

Brüssels Airlines kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet Brüssels Airlines har fremlagt dokumentasjon med beskrivelse av hendelsen
som opplyser at forsinkelsen skyldtes restriksjoner fra flygeledelsen på flyplassen i
Brüssel. Som en følge av dette måtte SN2288 mellomlande for å fylle drivstoff. Brüssels
Airlines agerte på instruks fra tårnet.  

Slik nemnda ser det har flyselskapet godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet. Forsinkelsen skyldtes at Brüssels Airlines fulgte pålegg fra  ATC - Air Traffic
Control. Dette pålegget hadde ikke flyselskapet kontroll over. Klager har etter dette ikke
rett til erstatning.

Vedtak

Transportklagenemnda - fly anbefaler ikke at klager gis medhold.