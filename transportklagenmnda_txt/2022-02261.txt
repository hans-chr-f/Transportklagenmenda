Tjenesteyter følger ikke vedtaket i saken (31.01.2023)
Kommentar fra tjenesteyter:

Ifølge klager ønsker ikke LOT Polish Airlines å følge nemndas vedtak

Vedtak i Transportklagenemnda - Fly

Sammendrag

Krav om refusjon av utgifter til nye flybilletter som følge av kansellering.

Dato
20.12.2022

Saksnummer
2022-02261

Tjenesteytere
LOT Polish Airlines

Klager har i det vesentlige anført

Klager (to personer) skulle reise fra Oslo til Los Angeles via Warszawa den 5. juli 2022
med LOT Polish Airlines, pris USD 1683,14. 

Mindre enn tolv timer før avreise mottok klager informasjon fra flyselskapet om at
flyvningene var kansellert. Klager forsøkte å komme i kontakt med LOT Polish Airlines
uten å lykkes. Han måtte derfor kjøpe nye flybilletter med annet selskap, pris USD
2204,94. 

Klager har mottatt refusjon av opprinnelige flybilletter samt standarderstatning 600 euro
per person, men krever i tillegg refusjon av mellomlegget mellom opprinnelige og nye
billetter med USD 521.80.

Tjenesteyterne har i det vesentlige anført
LOT Polish Airlines har refundert klagers ubenyttede flybilletter, samt utbetalt
standarderstatning i henhold til EU-forordning 261/2004 600 euro per person. LOT Polish
Airlines kan ikke imøtekomme klagers krav utover dette.

Nemnda bemerker

Nemnda legger til grunn at klagers flybilletter ble kansellert under et døgn før avreise,
og at flyselskapet har utbetalt standarderstatning til klager jf. EU-forordning 261/2004
artikkel 5 punkt 1. bokstav c) underpunkt iii). 

Klager krever refusjon av utgifter til mellomlegget mellom opprinnelige og nye flybilletter
med til sammen USD 521,80. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. 

I EU-kommisjonens veileder (2016/C 214/04) punkt 4.2 kommer det frem at omruting og
refusjon skal tilbys samtidig. Dersom flyselskapet ikke tilbyr valget mellom refusjon og
omruting, men flyselskapet alene bestemmer at det skal gis refusjon, har passasjeren
rett på dekning av mellomlegget med den nye billetten med et annet selskap.

Klager har uttalt at han forsøkte å komme i kontakt med flyselskapet for å endre
flybillettene uten å lykkes. LOT Polish Airlines har uttalt at klager ikke har krav på refusjon
av mellomlegget, da han ikke ventet på alternativ flyvning. Flyselskapet har imidlertid
ikke fremlagt noen dokumentasjon på at klager ble tilbudt omruting. 

Etter nemndas syn har LOT Polish Airlines ikke oppfylt omrutingsplikten i dette tilfellet.
Klager har etter dette krav på refusjon av utgiftene han pådro seg ved kjøpt av nye
flybilletter, med fradrag av refusjonen han allerede har mottatt for de opprinnelige
billettene. Han skal ikke reise gratis.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning

Vedtak

Transportklagenemnda anbefaler at LOT Polish Airlines refunderer klagers utgifter med
USD 521,80.