Vedtak i Transportklagenemnda - Fly

Sammendrag

Krav om standardkompensasjon og erstatning
for tapt arbeidsfortjeneste ved kansellering.

Dato
17.12.2018

Saksnummer
2018-01632

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1157 fra München (MUC) til Oslo
lufthavn (OSL) 11. mars 2018 kl. 20.25. De to passasjerene ble booket om til ny flyvning
neste dag, og tapte dermed inntekt for en hel arbeidsdag. Klager har, på bakgrunn av
kanselleringen, fremsatt krav om standardkompensasjon i henhold til EU-forordning
261/2004 på 400 euro pr. person, totalt 800 euro for to passasjerer, samt erstatning for
tapt arbeidsfortjeneste.

Tjenesteyterne har i det vesentlige anført
Norwegians flyvning DY1157 fra München til Oslo 11. mars 2018 ble kansellert.
Kanselleringen skyldtes at forutgående flyvning, DY1156, ble omdirigert til København.
Mellomlandingen påvirket kabinpersonalets arbeidstid, som igjen medførte at de ikke
kunne operere klagers flyvning som planlagt. Under flyvningen fra Oslo til München ble
det bestemt at det måtte foretas en såkalt sikkerhetslanding på grunn av en passasjer
som ikke forholdt seg til gjeldende sikkerhetsregler om bord. Valget om å omdirigere til
København ble tatt av hensyn til passasjerenes og besetningens sikkerhet. 

I dette tilfellet ble klager booket om til ny flyvning, DY8440 neste dag. Norwegian anfører
at dette må anses som et rimelig tiltak. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning DY1157 fra München til Oslo 11. mars 2018 ble kansellert.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Nemnda legger til grunn at kanselleringen skyldtes at forutgående flyvning måtte foreta
en sikkerhetslanding i København på grunn av en utagerende person om bord, og
returnerte til Oslo. Videre måtte kabinpersonalet ha sin lovpålagte hvile, og klagers
flyvning ble følgelig kansellert. Nemnda er av den oppfatning at dette må anses som en
ekstraordinær omstendighet i forordningens forstand. 

Klager ble booket om til ny flyvning, DY8440 neste dag. Nemnda anser dette som et
rimelig omrutingstilbud, og er av den oppfatning at kanselleringen ikke kunne vært
unngått selv om alle rimelige tiltak ble truffet. Klager har etter nemndas syn ikke rett
til erstatning etter EU-forordning 261/2004, og kan heller ikke se at klager har krav på
erstatning på annet grunnlag.

Vedtak

Transportklagenemnda - fly anbefaler ikke at klager gis medhold.