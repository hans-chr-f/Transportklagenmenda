Vedtak i Transportklagenemnda
- Kollektivreiser

Sammendrag

Krav om refusjon av betalt gebyr.

Dato
21.06.2021

Saksnummer
2021-00639

Tjenesteytere
Ruter

Klager har i det vesentlige anført

Klager reiste med t-banen fra Majorstua til Østerås den 18. november 2020 da hun ble
ilagt gebyr. Klager har i en årrekke støttet seg på varsel-funksjonen i appen som gir
beskjed om når ny billett må aktiveres, men dette varselet ble ikke gitt denne gangen og
klager hadde derfor ingen gyldig billett å vise under kontrollen.

Klager betalte gebyret på stedet, og ringte deretter Ruter for å høre hva som var galt
med Billett-appen. Hun fikk beskjed om at det var en innstilling om varsel for fornying
av billett som var slått av pga. telefonens (Android) strømsparefunksjon. Klager ble - via
telefon - anbefalt å klage på gebyret, men Ruter har i ettertid sagt de ikke kan refundere
gebyret fordi klager betalte det på stedet og da er det anonymt. Klager mener at det
burde holde å vise til trekk i nettbanken og krever at Ruter refunderer gebyret.

Tjenesteyterne har i det vesentlige anført
Klager ble ilagt gebyr da hun reiste med t-banen, fordi hun ikke hadde billett. Billetten må
være bekreftet og nedtelling må ha startet før man går om bord på banen. 

Varsling i RuterBillett-appen er en tilleggstjeneste. Det er fortsatt kundens ansvar å
sjekke at de har gyldig billett. Dette er noe som ligger lokalt på deres egen telefon og
derfor ikke noe Ruter kan se eller sture. 

Ruter kan på bakgrunn av overnevnte ikke imøtekomme klagers krav.

Nemnda bemerker

Klager ble ilagt gebyr på t-banen fordi hun ikke kunne fremvise gyldig billett under
kontrollen.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett ved kontroll og det var således grunnlag for
gebyr. Den reisende er selv ansvarlig for å sørge for gyldig mobilbillett, uavhengig om det
benyttes varselfunksjon i appen eller ikke. 

Nemnda kan ikke se at klager bør få medhold i sitt krav.

Vedtak

Transportklagenemnda finner ikke å kunne anbefale at klager gis medhold.