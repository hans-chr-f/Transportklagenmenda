Vedtak i Transportklagenemnda - Fly

Sammendrag

Krav om erstatning grunnet forsinkelse og kansellering.

Dato
03.10.2010

Saksnummer
47/10F

Tjenesteyter
Lufthansa German Airlines

Krav om erstatning grunnet forsinkelse og kansellering.

Klager har i det vesentlige anført:

Klager skulle 12. november - 29. november 2009 reise tur/retur fra

Stavanger via Frankfurt til Miami.

Flyet 12. november hadde avgang kl 06.20, men ble 1 ½ time forsinket på grunn av tåke i
Frankfurt. Da de ankom Frankfurt, kom de for sent til innsjekk til sin videreforbindelse til
Miami, og billettene var solgt til andre passasjerer.

Med litt samarbeidsvilje fra Lufthansa mener klager at de lett kunne ha rukket sin
videreforbindelse da flyet ikke tok av før ca ½ time før oppsatt avgangstid.

Klager måtte bestille nye billetter, og det var da ingen tilgjengelige avganger direkte til Miami,
så de måtte fly via Philadelphia. De ankom Miami kl 08.00 og ikke kl 02.00 som planlagt.

Da klager skulle returnere hjem via Frankfurt 29. november 2009, fikk de gå om bord i
flyet, men måtte gå av igjen på grunn av at det var problemer med en pumpe. Flyavgangen
ble kansellert, og de reisende ble omrutet. Det var 450 passasjer som skulle omrutes, og
Lufthansa åpnet tre skranker for å hjelpe passasjerene.

Klager fikk ingen informasjon, ikke mat eller drikke.

Etter to timer var kun 6 passasjerer omrutet. Klager besluttet da på egenhånd å ta inn på
hotell, og de overnattet der. Klager bestilte selv returbilletter over internett. Klager måtte være
i Stavanger 2. desember. For å sikre dette var det nødvendig å bestille billetter på Business
Class.

Klager krever erstattet:

Flybilletter Business Class kr 52.988  hotell kr 2.433  og i tillegg mat for to dager.

Det vises for øvrig til klagers brev.

Lufthansa har i det vesentlige anført:

Flygningen fra Stavanger til Frankfurt ble forsinket pga dårlige vær i Frankfurt.

Da passasjerene mistet videreforbindelsen sin til Miami, ble de omrutet til Miami via
Philadelphia. EU forordningen gir ikke rett til kompensasjon i et slikt tilfelle.

Returflygningen ble forsinket på grunn av en uforutsett teknisk feil. Flyselskapet er
ikke ansvarlig for å betale erstatning ved forsinkelser som skyldes tekniske feil utenfor
flyselskapets kontroll.

Lufthansa har tilbudt seg å betale deler av klagers hotellutgifter i Miami. Pengene er ikke
overført da klager ikke har oppgitt nærmere betalingsinformasjon.

Nemnda bemerker:

Forsinkelse som fører til at passasjerene kommer frem mer enn tre timer etter avtalt tid gir
rett til erstatning med mindre flyselskapet godtgjør at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet, jf EU
forordning 261/2004. Det er flyselskapet som må godtgjøre at det forelå en slik ekstraordinær
omstendighet, og flyselskapet må videre godtgjøre at de har truffet alle rimelige tiltak for å
unngå forsinkelsen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser m.v. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Lufthansa har i dette tilfellet ikke godtgjort at forsinkelsen til Miami skyldtes ekstraordinære
omstendigheter. Klagerne har etter dette rett til erstatning på 600 euro per person i henhold
til forordningen.

Returen fra Miami ble kansellert. Kansellering gir rett til erstatning med mindre flyselskapet
godtgjør at innstillingen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Lufthansa har i dette tilfellet ikke godtgjort at innstillingen skyldtes en ekstraordinær
omstendighet. Det gir klagerne rett til en erstatning på 600 euro per person i henhold til
forordningen.

Ved innstilling av en flyvning har passasjeren bl.a. rett til refusjon av utgifter til billetter
eller omruting snarest mulig til bestemmelsesstedet. Passasjeren har også rett til måltider
og forfriskninger som står i rimelig forhold til ventetiden.. Dersom omruting ikke kan
skje før neste dag plikter flyselskapet å dekke utgifter til hotell samt reise til og fra
hotellet. Flyselskapet skal videre tilby å dekke utgifter til to telefonsamtaler, teleks- eller
telefonbeskjeder, eller e-postmeldinger, jf forordningens artikkel 5 jf artikkel 8 og 9.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelig melding med
følgende ordlyd: «Dersom du nektes ombordstigning eller din flyging er innstilt eller forsinket
i minst to timer, kan du få et eksemplar av bestemmelsene om dine rettigheter, særlig med
hensyn til erstatning og assistanse, ved innsjekkingsskranken eller utgangen til flyet», jfr.
artikkel 14.

Et flyselskap som innstiller en flyavgang skal gi alle berørte passasjerer en skriftlig melding
om bestemmelsene om erstatning og assistanse i henhold til EU forordningen. Passasjerene
skal også få detaljerte skriftlige opplysninger om hvordan de kan komme i kontakt med det
nasjonale organ som behandler slike saker.

Klager har beskrevet det som skjedde på flyplassen i Miami. Lufthansa har ikke kommentert
dette, og nemnda legger klagers opplysninger til grunn. Lufthansa har i dette tilfellet ikke
oppfylt sin informasjonsplikt.

Klager har rett til refusjon av hotellutgifter samt utgifter til mat. Nemnda anbefaler at klagers
utgifter erstattes. Utgiftene må dokumenteres/sannsynliggjøres.

Klager ga ikke Lufthansa anledning til å omrute ham til Stavanger. Nemnda er av den
oppfatning at klager selv må bære utgiftene for alternativ hjemreise, dog slik at klager har rett
til refusjon for de opprinnelige returbilletter.

Vedtak:

Flyklagenemnda anbefaler at klagerne gis en erstatning på 2 400 euro, erstatning for
dokumenterte utgifter til hotell og mat samt refusjon av opprinnelig returreisen med
Lufthansa.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap AS

Olav Grøttland, SAS Norge AS