Vedtak i Transportklagenemnda - Fly

Sammendrag

Krav om erstatning for skadet bagasje.

Dato
10.02.2014

Saksnummer
576/13F

Tjenesteyter
SAS

Krav om erstatning for skadet bagasje.

Klager har i det vesentlige anført:

Klager reiste fra Oslo til Bergen den 11. juli 2013 med SK287. Klager sjekket inn tre kolli, hvorav
to var spesialbagasje. Disse to innehold takstein og var forsvarlig emballert. Klager forklarte
innholdet og ba om at pakkene ble merket med «fragile», men ble forklart at det ikke var
nødvendig da pakkene ville bli håndtert forsiktig.

Da klager ankom Bergen var taksteinene knuste. Han rapporterte skaden den 12. juli, altså
innenfor fristen på 7 dager.

Klager krever refusjon for skadet bagasje, til sammen kroner 2 335.

Det vises for øvrig til klagers brev.

SAS har i det vesentlige anført:

I henhold til Luftfartsloven § 10-26 er det godtgjort at bagasjen er utlevert i samme stand som
da den ble innlevert, da klager ikke meldte fra om skadet bagasje før etter syv dager.

Videre viser SAS til Luftfartsloven § 10-18, godsets egen beskaffenhet. De skadede taksteinene
er av en slik beskaffenhet at de lett kan bli skadet under normal bagasjehåndtering.

Bagasje som på grunn av sin form eller størrelse vil bli sendt som spesialbagasje. Bagasje som
blir ekspedert der blir behandlet like forsiktig som all annen bagasje.

SAS kan ikke imøtekomme klagers krav.

Det vises for øvrig til SAS brev.

Nemnda bemerker:

SAS er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Klager mottok i dette tilfellet kolliene med taksten uten å klage. Det følger av ovennevnte
bestemmelse at kolliene da formodes å være utlevert i god stand.

Reisegods må være pakket slik at det tåler normal behandling ved lasting/lossing og transport.
Spesialbagasje, dvs. bagasje som pga. form., størrelse, tyngde mv. innleveres i egen skranke,
behandles ikke mer forsiktig enn annen bagasje.

Nemnda finner etter en samlet vurdering det sannsynlig at takstenene ble skadet under
transporten fra Oslo til klagers bopæl. Hvor de ble skadet, eller hvordan dette skjedde,
er det ikke mulig å ta stilling til på bakgrunn av de foreliggende opplysninger. Nemnda er
således av den oppfatning at klager ikke har godtgjort at stenene ble skadet mens de var i
SAS sin besittelse. Nemnda bemerker videre at det er nærliggende å anta at stenene ikke var
tilstrekkelig emballert til å tåle normal bagasjehåndtering.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.