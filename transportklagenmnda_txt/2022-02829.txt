Tjenesteyter følger ikke vedtaket i saken (06.07.2023)
Kommentar fra tjenesteyter:

Singapore Airlines mener at Lufthansa som det opererende flyselskapet er ansvarlig. 

Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet kansellering.

Dato
05.06.2023

Saksnummer
2022-02829

Tjenesteytere
Seat24.no
Singapore Airlines
Lufthansa German Airlines

Klager har i det vesentlige anført

Klager (to personer) skulle reise fra Oslo til Denpasar Bali den 21. juli - 9. august 2022
med Lufthansa og Singapore Airlines. Billettene ble bestilt hos Seat24, og kostet kroner
19 549. 

21 JUL SQ2135 OSL FRA 06:40 - 08:50  (operert av LH865)
21 JUL SQ25      FRA SIN  12:30 – 06:50 (+1) 
22 JUL SQ938    SIN DEN 09:15 – 11:55 

09 AUG SQ945   DEN SIN  20:00 - 22:40
10 AUG SQ352   SIN CPH  00:30 - 06:55 
10 AUG SQ2638 CPH OSL 08:10 - 09:20 

Dagen før avreise mottok klager informasjon fra Lufthansa om at LH865 fra Oslo til
Frankfurt var kansellert. Klager ble ikke tilbudt ombooking. Klager dro på flyplassen for
å forhåpentligvis få hjelp til ombooking uten å lykkes. Hun ringte også Seat24, men de
kunne heller ikke finne ny flyvning til klager. Klager måtte til slutt kansellere reisen, og
hun ble lovet full refusjon av flybillettene av Seat24.

Klager hadde forhåndsbestilt overnatting på Bali:

22. - 27. juli Tuga Villa, NOK 4 435,35 (ingen refusjon)
2. - 5. august  Ped2 GardenView, NOK 3 171,88 (klager har mottatt NOK 1 348,05 i
refusjon)  

Klager har kun mottatt NOK 7 514 av totalt NOK 19 549 for flybillettene. 

Klager krever utestående beløp for flybillettene refundert, NOK 12 035, samt refusjon for
ubenyttede overnattinger på Bali, NOK 4 435,35 og NOK  1 823,83 (3 171,88 minus NOK 1
348,05).

Tjenesteyterne har i det vesentlige anført
Lufthansa har i det vesentlige uttalt:

LH865 fra Oslo til Frankfurt ble kansellert som følge av dårlige værforhold, tordenstorm
over Frankfurt lufthavn. Foregående flyvning fra Frankfurt til Oslo måtte kanselleres
grunnet stormen, som igjen førte til kansellering av LH865. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Lufthansas kontroll.  

Singapore Airlines har i det vesentlige uttalt: 

Status på billettene er "refundert". Klager bes henvende seg til sitt reisebyrå for
refusjon.  

Seat24 har i det vesentlige uttalt:

Seat24 er en formidler av flyreiser, og må forholde seg til flyselskapenes regler. 

I dette tilfellet ble søknaden om full refusjon avslått av Singapore Airlines med den
begrunnelse at det kun oppstod en mindre ruteendring på SQ352 fra Singapore til
København på returreisen den 9. august. 

Seat 24 må derfor følge billettens regler som sier at billettene kan refunderes mot et
gebyr på USD 300 per billett. Singapore Airlines har også holdt tilbake endel skatter og
avgifter. Videre har Seat24 trukket sitt eget gebyr på NOK 397 per person. 

Beløpet Seat24 har mottatt fra Singapore Airlines er EUR 419, 31 per person som er
refundert klager, med fradrag av gebyret på NOK 397 per person.

Nemnda bemerker

Kansellering gir grunnlag for standarderstatning etter EU-forordning 261/2004 artikkel
5 og 7 med mindre flyselskapet kan bevise at passasjeren har fått informasjon om
endringen minst 2 uker før planlagt avgangstid, eller med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Dette gjelder enten flyreisen er kjøpt direkte fra
flyselskapet eller fra en formidler, jf EU-domstolens dom av 11.05.2017 (Krijgsman -
SLM). 

Lufthansa har uttalt at LH865 ble kansellert som følge av tordenstorm. Uttalelsen er
imidlertid ikke underbygget med dokumentasjon. Lufthansa kan derfor ikke sies å ha
sannsynliggjort at kanselleringen skyldtes ekstraordinære omstendigheter utenfor
flyselskapets kontroll. Klager har etter nemndas syn derfor krav på standarderstatning
med 600 euro per person. Klager kom seg aldri til reisemålet, og skal derfor ha
standarderstatning også for hjemreisen. Til sammen har klager krav på 2 400 euro i
standarderstatning. 

Klagers billetter var utstedt på et Singapore Airlines-dokument med Singapore Airlines
rutenummer på flyvningene. Flyvningen som ble kansellert skulle opereres av Lufthansa.
Det er det «transporterende luftfartsselskap» som er ansvarlig etter EU-forordning
261/2004. I henhold til artikkel 2 bokstav b, er et "transporterende luftfartsselskap" et
"lufttransportforetak som utfører eller har til hensikt å utføre en flygning i henhold til
en avtale med en passasjer eller på vegne av en annen person, juridisk eller fysisk, som
har avtale med denne passasjeren". Det fremkommer av klagers billett at flygningene er
operert av Singapore Airlines og Lufthansa i et såkalt "code share" samarbeid, det vil si at
flyselskapene samarbeider om reiseruten og selger denne som en gjennomgående reise
merket med rutenumrene til det flyselskapet som har utstedt billetten, selv om en eller
flere av strekningene faktisk flys av et annet selskap.  

Ettersom billetten er utstedt på et Singapore Airlines-dokument og er en code share hvor
Singapore Airlines utførte første flyvning, har nemnda kommet til at Singapore Airlines
må være ansvarlig overfor klager, jf. EU-dom C-502/18. 

Nemnda anbefaler etter dette at Singapore Airlines utbetaler 600 euro per person til
klager, samt refunderer flybillettene fullt ut direkte til klager. Nemnda påpeker at klager
har rett på full refusjon og ikke skal belastes for et behandlingsgebyr i et tilfelle hvor
flyvningen er kansellert. Nemnda bemerker at Singapore Airlines kan søke regress fra
Lufthansa.

Nemnda bemerker for øvrig at Seat24 har opplyst at vilkårene gir hjemmel for å ta et
administrasjonsgebyr på NOK 397 per person. Ved kansellering og behov for omruting
har klager rett på at dette skal gjøres kostnadsfritt, jf. forordningen art 8, og Seat24 har
ikke anledning til å ta et gebyr for slik omruting fra passasjeren. Nemnda anbefaler at
Seat24 tilbakebetaler NOK 397 per person til klager.

Klager har videre fremsatt krav om refusjon av utgifter til forhåndsbetalt hotell på Bali.
Nemndas flertall - lederen og bransjerepresentantene - mener at dette er et tap som ikke
er påregnelig for flyselskapet og derfor ikke kan kreves dekket av dem. 

Nemndas mindretall - forbrukerrepresentantene - er av den oppfatning at det er en
påregnelig skadefølge av kanselleringen at klager ikke fikk reist og dermed ikke fikk
nyttiggjort seg av hotelloppholdet.

Adekvans utgjør et selvstendig vilkår for erstatningsansvar, også for de objektive
ansvarsgrunnlagene. I vurderingen av om klagernes tap er en adekvat følge av
kanselleringen, er det relevant hvor påregnelig og nært tapet er, samt om det er rimelig å
ilegge selskapet ansvar.

Mindretallet viser til at det generelt ligger i kjernen av et flyselskaps oppgaver å frakte
passasjerer til ulike destinasjoner, hvorpå det er påregnelig at de skal bo på hotell
på destinasjonen. Både ved forsinkelser og kanselleringer av reiser, vil det være en
nærliggende konsekvens at endringene kan medføre at passasjerer helt eller delvis ikke
vil kunne nyttiggjøre seg av forhåndsbestilte hotellreservasjoner. Mindretallet mener
at det er nemndspraksis at slike konsekvenser har blitt ansett for å være påregnelige
skadefølger, se blant annet FLYKN-2021-648, FLYKN-2021-692, FLYKN-2021-1464 og
FLYKN-2022-1814. I vår sak kansellerte Lufthansa klagers reise dagen før avreise, og
oppga tilbød ikke omruting. At reisefølget kunne ha en forhåndsbestilt hotellreservasjon
slik et betydelig antall reisende normalt har, måtte fremstå sannsynlig for flyselskapet.
At klager ikke fikk nyttiggjort seg av forhåndsbestilt hotellreservasjon, måtte dermed
ha fremstått som en påregnelig og nærliggende konsekvens av kanselleringen for
flyselskapet.

Mindretallet er også av den oppfatning at en samvirkende/forsterkende årsak til
at klager ikke fikk nyttiggjort seg av hotelloppholdet i det hele tatt, var at selskapet
heller ikke overholdt sin omrutingsplikt etter forordningen art. 8. Etter mindretallets
syn har klager krav på å få dekket sitt tap etter luftfartsloven § 10-20 som følge av at
kanselleringen medførte at klager ikke fikk reist, og dermed ikke fikk nyttiggjort seg av
hotelloppholdet. Som følge av at selskapet etter mindretallets oppfatning også har brutt
sin omrutingsplikt etter forordningen art. 8, er det etter mindretallets syn ikke grunnlag
for å foreta en samordning med allerede utbetalt standarderstatning, jf. art 12.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Singapore Airlines utbetaler 2 400 euro til klager,
samt refunderer klagers flybilletter fullt ut. Nemnda anbefaler videre at Seat24
tilbakebetaler NOK 397 per person til klager.