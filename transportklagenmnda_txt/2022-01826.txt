Vedtak i Transportklagenemnda - Fly

Sammendrag

Krav om standarderstatning, samt refusjon av utgifter som følge av kansellering.

Dato
28.03.2023

Saksnummer
2022-01826

Tjenesteytere
SAS

Klager har i det vesentlige anført

Fire personer skulle reise med SAS den 11. juli 2022 fra London, via Oslo til Evenes.
Klager mottok melding om kansellering den 10. juli, og ble ikke tilbudt alternativ reise.
Klager lyktes heller ikke å få kontakt med SAS, og valgte derfor å leie en bil. Klager var
heldig, og fikk kjøre en bil som skulle returneres til Evenes, og betalte ikke for leie.

Klager krever standarderstatning i tillegg til refusjon av flybillettene og utgifter til mat og
drivstoff.

Tjenesteyterne har i det vesentlige anført
SAS har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda.

Nemnda legger til grunn at SK4094 fra Oslo til Harstad den 11. juli 2022 ble kansellert.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. 

Klager ble informert om kanselleringen dagen før planlagt avgang. SAS har ikke
fremmet tilsvar, og har således ikke godtgjort at kanselleringen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Da dette er en gjennomgående billett fra London, vis Oslo til Evenes utmåles
standarderstatning på grunnlag av hele reisens sammenhengende lengde, jf. EU-
domstolens avgjørelser C-537/17 Wegener og C-11/11 Folkerts. Klager har derfor krav på
400 euro i standarderstatning pr. person, til sammen 1600 euro.

Ved kansellering har passasjeren også valget mellom omruting eller refusjon av
flybillettene, jf. EU-forordning 261/2004 artikkel 8. 

Slik nemnda oppfatter saken ønsket klager tilbud om omruting, men dette ble ikke
tilbudt av SAS. Det følger av fast nemndpraksis og av EU-kommisjonens tolkningsveileder
til forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen. Nemnda kan basert på sakens opplysninger ikke se at SAS tilbød noe
passende omrutingstilbud til klager.

Klager skal ikke reise gratis. Derfor mener nemnda at flyselskapet skal utbetale klager
det høyeste av 1) de opprinnelige billettene for strekningen Oslo - Harstad for alle fire
passasjerer eller 2) klagers omrutingskostnader i form av drivstoffutgifter og matutgifter.
Ettersom klager hadde billetter fra London, via Oslo til Harstad kan ikke nemnda se hva
som var billettkostnadene for den kansellerte strekningen.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at klager gis medhold.