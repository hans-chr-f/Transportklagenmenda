Vedtak i Pakkereisenemnda

Sammendrag

Krav om prisavslag på 50 % på grunn av mangler ved hotellet.

Dato
28.08.2015

Saksnummer
248/14P

Tjenesteyter
Ving Norge AS

Saken gjelder:

Krav om prisavslag på 50 % på grunn av mangler ved hotellet.

Klager har i det vesentlige anført:

Klager og hans familie, to voksne og fire barn, hadde bestilt en 14-dagers reise til White
Lagoon Resort. Hotellet skulle være et nyrenovert hotell med all inclusive.

Det lå på stranden i et rolig område. De hadde bestilte en 3-roms leilighet over to plan og all
inclusive for to uker. Forhåpningene var store. De ankom hotellet ca. kl. 14.30. Det var svært
mye byggeaktivitet i og rundt hotellet. Ved innsjekk fikk de beskjed om at leiligheten ikke var
ferdig «rengjort» ennå, så de måtte vente litt.

Etter å ha plassert bagasjen midlertidig ville de prøve bassenget, men dette var ikke «åpnet»
ennå da de måtte fylle det med vann og rengjøre det. Kl. 20.00 på kvelden, og etter fem timer
med venting og unnvikende personell på hotellet, var leiligheten ennå ikke «klar». De ringte
da Ving og fikk så tilbud om å flytte til hotell Flamingo i Albena, noe klager takket ja til da de
måtte ha en plass å sove med sine fire barn. Klager finner det lite sannsynlig at Ving ikke har
hatt kjennskap til at hotellet ikke var ferdigstilt.

Flamingo var et hotell som var under den standarden de hadde bestilt, men Ving hadde ingen
andre alternativ, så de måtte bare gjøre det beste ut av det.

Hotell Flamingo er ikke et all inclusive hotell og de møtte da på en god del diskusjoner og
forklaringer i forhold til hva de kunne spise og drikke på hotellet.

Det endte opp med at de måtte bruke svært mye ekstra penger på drikke, is og mat i
supermarkedet da hotellet ikke kunne tilby det de hadde betalt for i all inclusive.

De opplevde også en del negativt rundt uværet på stedet i denne perioden.

Taket i resepsjonen falt ned og barna ble da svært redde. Det var mye vann på gulvene
inne som ikke ble tørket opp og både de, andre gjester og personell falt på grunn av dette.

Hotellet ryddet heller ikke opp utenfor etter at det var samlet seg mye skittent vann. Det ene
bassenget var helt brunt av slam og dette ble bare delvis tømt og fylt opp på nytt.

Manglende opprydding og dårlig hygiene førte også til at de og mange andre gjester ble syke
med mage/tarm/feber problemer. Andres barn kastet opp rundt bassenget og dette ble ikke
fjernet av personalet.

Rommet de hadde ble ikke skikkelig rengjort og de hadde store problemer med maur.
Toalettet var også lekk og det dannet seg dam rundt toalettet. Dette ble ikke ordnet. Det var
også svært mye støy fra omgivelsene på hotellet. Klager tilbakeviser Vings påstand om at de
ikke tok dette opp med dem. De registrerte sine klager i en «bok» i resepsjonen, slik det i Vings
informasjonshefte står beskrevet at man skal gjøre.

Det var en god del åpenlyst prostitusjon på hotellet. Da klager tok dette opp med hotellet,
sa de at slik var det bare. Dette skulle være et familiehotell og de prostituerte brukte
fellestoalettene og satt i resepsjonen og baren.

Aktivitetstilbudet til barna var svært dårlig og for de eldste barna var det ikke noe tilbud
i det hele tatt. Klager har i sine brev til Ving informert om et dødsfall som inntraff på
restauranten på hotell Flamingo. Klager var svært delaktig i redningsarbeidet og har nevnt
sine bekymringer til Ving angående deres manglende oppfølging av klager og hans familie i
ettertid av situasjonen og bekymringer rundt medisinsk sikkerhet i forhold til de ferierende i
dette området.

Klager krever et prisavslag for manglene og en kompensasjon for de ulempene de har vært
utsatt for tilsvarende 50 % av reisens pris.

Ving har i det vesentlige anført:

Ving fikk i denne perioden samtaler fra gjester som ikke var fornøyde med hotell White
Lagoon Beach. Det skal sies at det også var gjester som bodde på hotellet som var førnøyde
under denne perioden.

Da klager sa i fra til Vings guider at de ikke ønsket å bo på hotell White Lagoon Beach, fikk
de samme dag flytte til hotell Flamingo som ligger 10-15 med bil fra byen Balchik hvor White
Lagoon Beach ligger. Dagen etter ankomst snakket Vings guider med klager som takket og var
fornøyd med hotellbyttet.

Klager kontaktet ikke Ving på reisemålet med sine ytterligere klager på ferien etter dette.
Det vises til reisevilkårenes pkt. 8.2. I forbindelse med at klager og hans familie ble flyttet
til hotell Flamingo ble det sendt en sms om at de skulle kontakte Ving i Norge vedrørende
kompensasjon.

I samme sms opplyses det også om de må kontakte Ving i Bulgaria dersom de har spørsmål
og telefonnummer er oppgitt. Ving viser videre til sms som ble sendt ved ankomst der
gjestene ønskes velkommen og det informeres om telefonnumre til Ving i Bulgaria.

Klager hadde bestilt en 3-roms leilighet med to ordinære senger i to etasjer med havutsikt. På
hotell Flamingo fikk de en 3-roms leilighet med 4 ordinære senger.

Ving har ikke den romtypen som klager fikk på Flamingo for salg, og det har derfor ikke vært
mulighet for klager å sammenligne prisene mellom de to hotellene.

Hotell Flamingo er klassifisert av Ving med 4 vinger, det samme som White Lagoon Beach, og
tilbyr omtrent det samme av aktiviteter og fasiliteter for familier.

I Vings kundeundersøkelse fra sommeren 2014, fikk hotell Flamingo 4,20 på en skala fra 1-5,
der 5 er høyeste mulige score.

Den 19.06 regnet det kraftig både i Albena og Golden Sands. Ving i Albena informerte om at
været begynte å stabilisere seg den 20.06. Den 22.06 fikk Ving rapport om at solen skinte og at
gjester solte seg på hotell Flamingo.

Hotellet arbeidet da med ett lite basseng av hotellets 5 bassenger som fortsatt var skittent
av regnet. Det finnes ingenting som relaterer klagers sykdom direkte til det uværet som var
i juni. Alle prøver, som myndighetene uanmeldt tar ved hotellet gjennom hele sesongen, var
normale og viser ingen avvik i denne perioden. Vannkvaliteten i bassengene og i havet ble
også testet og viste ingen avvik.

Ving har tilbudt klager et prisavslag på kr 12.000 og finner ikke grunnlag for ytterligere
kompensasjon.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Nemnda finner det merkelig at arrangøren skriver følgende:

« Da klager sa i fra til Vings guider at de ikke ønsket å bo på hotell White Lagoon Beach, fikk de
samme dag flytte til hotell Flamingo som ligger 10-15 minutter med bil fra byen Balchik hvor
White Lagoon Beach ligger. Dagen etter ankomst snakket Vings guider med klager som takket
og var fornøyd med hotellbyttet.»

Så vidt nemnda kan se har Ving ikke bestridt at det hotellet som inngikk i turen de hadde solgt
til klageren ikke var ferdig til utleie da klageren ankom, og at det heller ikke ble ferdig. I følge
klageren var det to busslaster med gjester som måtte fordeles på andre hoteller i området.
Det er da ikke å forvente annet enn at gjestene godtar et hotellbytte, da konsekvensene av
ikke å gjøre det, eventuelt er å måtte tilbringe natten/nettene i en stol i resepsjonen.

Klageren har ikke fått det han betalte for, i og med at han og familien hadde bestilt et fjorten
dagers opphold på et nyrenovert hotell, og måtte ta til takke med et eldre alternativ med
andre romløsninger og annen beliggenhet. De hadde også betalt for all-inclusive, noe det
hotellet de ble flyttet til ikke solgte. Familien ble dermed påført utgifter til mat som de ikke
ville ha hatt hvis Ving hadde levert det produktet de tok seg betalt for. Familien ferierte
med barn. Det er da under enhver kritikk at de ble plassert på et hotell hvor det opererte
prostituerte fra hotellresepsjonen.

I motsetning til arrangøren, tviler ikke nemnda på at klageren har ført sine klagemål inn i
et bok fra Ving som lå i resepsjonen. Hvis klageren skulle ha misforstått regelverket rundt
klageordningen, er det slik nemnda ser det, så mange uregelmessigheter ved dette oppholdet,
at lekkasje fra toalettet og maur på rommet spiller liten rolle ved vurderingen av prisavslagets
størrelse Fra andre saker fra samme reisemål er nemnda videre kjent med at det var så mye
å gjøre for guidene i forbindelse med flytting av gjester, uvær og delvis skadede hoteller samt
sykdomsutbrudd blant mange av gjestene, at guidene i flere tilfelle ikke var å få tak i.

Nemnda finner etter en samlet vurdering at klageren ikke har fått det han har betalt for. Han
har etter nemndas syn krav på et prisavslag, og nemnda anbefaler at dette passende kan
settes til 50 % av reisens pris, avrundet til kr 21.000.

Vedtak:

Reklamasjonsnemnda for pakkereiser anbefaler at det gis et prisavslag på 50 % av reisens
pris, avrundet til kr 21.000.

Vedtaket er enstemmig.