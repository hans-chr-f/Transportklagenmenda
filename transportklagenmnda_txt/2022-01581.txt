Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.11.2022

Saksnummer
2022-01581

Tjenesteytere
Turkish Airlines

Klager har i det vesentlige anført

Klager (to personer) skulle reise fra Bergen - Port Louise (Mauritius) via Oslo og Istanbul
den 28. april 2022. Klager hadde gjennomgående flybillett med Türkish Airlines. 
Türkish Airlines flight TK176 fra Istanbul til Port Louise den 29. april med avgang kl 01.50
ble mer enn tre timer forsinket. 

Klager krever standarderstatning 600 euro per person.

Tjenesteyterne har i det vesentlige anført
TK176 ble 4 timer og 12 minutter forsinket grunnet årsaker utenfor Türkish Airlines
kontroll.

Hendelsen er ikke kompensasjonsberettiget da årsaken var ekstraordinære
omstendigheter utenfor Türkish Airlines kontroll.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Nemnda legger til grunn at klagers flyvning med flight TK176 fra Istanbul til Port Louise
ble forsinket.

Forordningen får bare anvendelse for flygninger innen EU-/ EØS-området, flygninger
fra EU-/ EØS-området til en tredjestat og flygninger fra en tredjestat hvis det

"transporterende luftfartsselskap for flygningen er et EF-luftfartsselskap", jf artikkel 3
punkt 1 bokstav b. 
Det "transporterende luftfartsselskap" er i artikkel 2 bokstav b) definert til "et
lufttransportforetak som utfører eller har til hensikt å utføre en flygning i henhold til en
avtale med en passasjer eller på vegne av en annen person, juridisk eller fysisk, som har
en avtale med denne passasjeren".

Etter nemndas oppfatning må forordningen gjelde for hele strekningen fra Bergen
til Port Louise ettersom klageren hadde kjøpt en gjennomgående billett for hele
strekningen, jf. forordningen artikkel 3 nr 1 bokstav a).

Nemnda viser også til EU-domstolens dom i sak C-537/17. 

Nemnda viser til pkt. 4.4.7 første avsnitt i kommisjonens veileder som presiserer
at forsinkelse ved utreise fra en medlemsstat etter art 3 nr. 1 bokstav a), skal
vurderes i forhold til «det planlagte ankomsttidspunkt på passasjerens endelige
bestemmelsessted», dvs. fra «bestemmelsesstedet for den siste flyforbindelsen på
passasjerens reise». I pkt. 4.4.7 annet avsnitt fremgår at det er uten betydning for
retten til kompensasjon om passasjeren mister en tilsluttet flyforbindelse i eller utenfor
EU. I tillegg presiseres at det er irrelevant om det er et EU- luftfartsselskap eller et
tredjelandsselskap som opererer de tilsluttede flyforbindelsene. 

Türkish Airlines har forklart at TK176 ble 4 timer og 12 minutter forsinket grunnet
årsaker utenfor flyselskapets kontroll. Uttalelsen er imidlertid ikke nærmere forklart
eller underbygget med dokumentasjon. Nemnda mener derfor at selskapet ikke har
dokumentert at forsinkelsen skyldtes en ekstraordinær omstendighet som ikke kunne
vært unngått selv om alle rimelige tiltak var truffet. 

Klager har derfor etter nemndas syn krav på standarderstatning med 600 euro per
person.

Vedtak

Transportklagenemnda anbefale at klager gis medhold i kravet på standarderstatning
med 600 euro per person.