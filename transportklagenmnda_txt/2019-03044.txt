Vedtak i Transportklagenemnda
- Kollektivreiser

Sammendrag

Billett kjøpt for sent / klagerett til selskapet

Dato
09.12.2019

Saksnummer
2019-03044

Tjenesteytere
Ruter

Klager har i det vesentlige anført

Klager reiste med T-banen fra Grønland den 2.mai 2019 da han ble ilagt gebyr. Klager
forklarer at billetten var i ferd med å bli registrert, men på grunn av tregt mobilnett kom
ikke bekreftelsen før det ble gjennomført billettkontroll. 

Klager krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr på T-banen 2.mai 2019 fordi han hadde kjøpt sin billett for sent.
Billetten må være bekreftet og nedtellingen startet før man passerer kontrollsonen på
stasjonen. Klager kjøpte billetten imens kontrollen pågikk og hadde derfor ikke påbegynt
kjøpet før han passerte kontrollsonen. 

Ruter kan på bakgrunn at dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på T-banen 2. mai 2019 fordi han hadde kjøpt billett for sent.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager har opplyst at han reiste fra Grønland til Tøyen. Kontrollen var en såkalt ut-kontroll
ved Tøyen stasjon som startet kl. 12.04. Kontroll av klager er registrert til kl. 12.47.

Kjøpet av klagers billett er registrert startet kl.12.46.00 og fullført kl. 12.46. 02.

Nemnda legger til grunn at billetten ikke kunne vært kjøpt før ombordstigning på
Grønland. Ifølge ruteplanen tar T-banen 3 minutter mellom Grønland og Tøyen. Det er
ikke sannsynliggjort treghet i mobilappen da kjøpet ble gjennomført på to sekunder. 

Nemnda bemerker at vilkårene for å ilegge gebyr var til stede og kan ikke se at det er
grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold.