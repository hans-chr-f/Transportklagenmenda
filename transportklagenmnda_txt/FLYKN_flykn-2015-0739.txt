Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2016

Saksnummer
0739/15F

Tjenesteyter
British Airways

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til San Francisco via London og Dallas den 9. oktober 2014.
BA763 fra Oslo til London med avgang kl. 11:50 ble forsinket slik at klager mistet sin
videreforbindelse. Klager ble booket om til neste avgang og ankom bestemmelsesstedet
omtrent tolv timer forsinket.

Klager krever standarderstatning 600 euro per person i henhold til EU-forordning 261/2004.

Det vises for øvrig til klagers brev.

British Airways har i det vesentlige anført:

BA763 ble forsinket som følge av dårlige værforhold i London. Kun 36 fly per time, mot
normalt 45, fikk lande på London Heathrow. Det vises til fremlagt dokumentasjon. Flyet lukket
dørene 9 minutter før avgang, men fikk ikke tillatelse til å ta av av flyplassmyndighetene. Det
var ingen tiltak British Airways kunne gjort for å unngå forsinkelsen.

Klager ble booket om til neste ledige avgang via Chicago, og han ble innlosjert på hotell.

Hendelsen er ikke kompensasjonsberettiget i henhold til EU-forordning 261/2004, da årsaken
var ekstraordinære omstendigheter utenfor British Airways kontroll.

British Airways ønsker å refundere klagers eventuelle utgifter i ventetiden mot kvitteringer,
men kan ikke imøtekomme hans krav om standarderstatning.

Det vises for øvrig til British Airways brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger sannsynliggjort at forsinkelsen
skyldtes værforholdene. Det er å anse som en ekstraordinær omstendighet i forordningens
forstand. Nemnda finner det videre godtgjort at forsinkelsen ikke kunne vært unngått selv om
alle rimelige tiltak var truffet.

Forsinkelsen gir etter dette ikke rett til standarderstatning etter EU-forordningen, og nemnda
finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.