Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
31.10.2016

Saksnummer
1434/15F

Tjenesteyter
Widerøe

Klager har i det vesentlige anført:

Klager reiste fra Bergen til Andenes via Bodø den 16. juli 2015 kl. 12:35 med WF614. Ved
ankomst Bodø fikk klager beskjed om at flyvningen fra Bodø til Andenes var kansellert på
grunn av crew-mangel og ble booket om til avgangen kl. 20:40 samme dag. Denne flyvningen
blir forsinket og ny avgang ble kl. 21:30.

Klager krever standarderstatning på 250 euro per person i henhold til EU-forordning
261/2004.

Det vises for øvrig til klagers brev.

Widerøe har i det vesentlige anført:

Denne kanselleringen er ikke kompensasjonsberettiget i henhold til EUs regulativ 261/2004
da uregelmessigheten oppstod på grunn av ekstraordinære omstendigheter. I dette tilfellet så
var det akutt sykdom av crew som var årsaken. Det vises til fremlagt dokumentasjon.

Widerøe kan ikke imøtekomme klagers krav om standarderstatning.

Det vises for øvrig til Widerøes brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid til
annen. Flyselskapet må være forberedt på dette, og må ha en beredskapsplan for håndtering
av påregnelig sykdom. Sykdom kan likevel oppstå så plutselig eller i et slikt omfang at
flyselskapet ikke har mulighet til å unngå innstilling av en eller flere avganger. Dette må
vurderes konkret.

Widerøe har opplyst at kanselleringen skyldtes mannskapsmangel som følge av plutselig
sykdom. Selskapet har videre opplyst at de har «en viss mengde med crew på Standby». Disse
var «oppbrukt». Widerøe har fremlagt en log som viser at flyet ble kansellert pga. crew. Det er
ikke opplyst noe om årsaken til at man manglet crew.

Nemnda er etter en samlet vurdering av den oppfatning at Widerøe ikke har godtgjort at
kanselleringen skyldtes en ekstraordinær omstendighet som ikke kunne vært unngått selv
om alle rimelige tiltak var truffet. Nemnda viser til at det ikke fremgår av dokumentasjonen
hvorfor man manglet mannskap. Det er heller ingen opplysninger om størrelsen av Widerøes
reservecrew og hvor dette befalt seg. Det er heller ingen opplysninger om hva reservecrewet
var opptatt med. Kanselleringen gir etter dette rett til en standarderstatning på 250 euro per
person. Nemnda anbefaler at Widerøe utbetaler erstatningen.

Vedtak:

Transportklagenemnda-fly anbefaler at Widerøe utbetaler en standarderstatning på 250 euro
per person.

Vedtaket var enstemmig.