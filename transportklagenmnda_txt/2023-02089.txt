Vedtak i Pakkereisenemnda

Sammendrag

Krav om prisavslag i forbindelse med forsinkelse på hjemreisen.

Dato
28.09.2023

Saksnummer
2023-02089

Tjenesteytere
Apollo Reiser AS

Klager har i det vesentlige anført

Klagen gjelder en pakkereise for to personer fra Bergen til Chania/Kreta i perioden
20.05.2023 - 28.06.2023 med innkvartering på hotell Margarita Beach Resort G D's Hotels
i Agia Marina. Totalpris 9 214 kroner.

Ved hjemreisen ble SAS rute SK7311 forsinket med 12 timer og 51 minutter grunnet en
følgeforsinkelse. Klager fikk verken mat eller drikke i løpet av ventetiden, bortsett fra
frokost neste morgen. 

Klager skriver at de i løpet av ferien bodde på Margarita Beach Resort, et veldig flott
hotell, klassifisert til 3+. Da flyet ble forsinket ved hjemreisen, fikk klager beskjed om at
de skulle bo på Galini Sea View som er et 5 stjernes hotell. Da de kom frem til hotellet,
ble 200 passasjer i kø skysset videre til andre hotell. Klager endte opp på noe som lignet
et hospits som de holdt på å oppdatere. Klager ankom bostedet kl. 03:30. Det var ikke
dopapir og puter på rommet. Gulvet var skittent, døren kunne ikke låses. Rommet var
iskaldt. Det var verken mat eller vann på hotellet, og ingen i resepsjonen. Klager sov kun
1 time. Bygget var markert Sea View. Klager mener det er en mangel at de ble innkvartert
på et hotell med lavere standard, fra 3+ til 1 stjerne i løpet av forsinkelsen.

Klagers krav: Refusjon.

Det vises for øvrig til korrespondanse fra klager.

Tjenesteyterne har i det vesentlige anført
Klagers hjemreise med SAS SK7311 fra Chania til Bergen den 28. mai 2023 kl. 00:35 lokal
tid, ble berørt av en følgeforsinkelse og forsinket 12 timer og 51 minutter. Siden flyet
innkom forsinket til Chania, utgikk arbeidstiden for besetningen, og de måtte ha hviletid.
Ny avreisetid fra Chania kl. 13:33 den 28. mai 2023.

Apollo skriver at når man har kjøpt en pakkereise og blir berørt av en flyforsinkelse, vil
Apollo bistå flyselskapet ved behov med å arrangere kost og losji i henhold til gjeldene
lover og regler. Apollo gjør i den forbindelse oppmerksom på at det er flyselskapet og
deres lokale handling agent som er ansvarlig for selve organiseringen. Og at det av
organisatoriske årsaker ofte bestilles overnatting for alle de berørte reisende på ett eller
to hotell ved en lengre flyforsinkelse, uavhengig at bestilt standard i den opprinnelige
pakkereisen.

Hotellet klager ble innkvartert på i løpet av forsinkelsen er ikke i Apollos vanlige program,
men holder en god standard ifølge rapporten Apollo har mottatt fra sitt personale på
reisemålet. Apollo henviser i den forbindelse til hotell Galini Sea Views egen hjemmeside.
Apollo har sendt nemnda en bekreftelse fra hotellet som informerer om at klager bodde
på Hotel Galini Sea View en natt fra den 27. mai 2023.

Det utgår ingen generell kompensasjon fra Apollo ved forsinkelse på hjemreisen.
Apollo har henvist klager til selv å ta kontakt direkte med flyselskapet SAS, som var
transportøren, med krav om refusjon av eventuelle utgifter til mat og drikke, samt
kompensasjon i forbindelse med forsinkelsen.

Apollo kan ikke se at er grunnlag for prisavslag fra Apollo som turoperatør.

Det vises for øvrig til korrespondanse fra Apollo Reiser AS.

Nemnda bemerker

Klagen gjelder en pakkereise for to personer fra Bergen til Chania/Kreta i perioden
20.05.2023 - 28.06.2023 med innkvartering på hotell Margarita Beach Resort G D's Hotels
i Agia Marina. Totalpris 9 214 kroner.

Returreisen for klager ble forsinket. Siden flyet innkom forsinket til Chania, utgikk
arbeidstiden for besetningen, og de måtte ha hviletid. Ny avreisetid fra Chania kl. 13:33
den 28. mai 2023. Opprinnelig avreisetid var 28. mai 2023 kl. 00:35.  Forsinkelsen ble på
12 timer og 51 minutter.

Det er omtvistet hvor klager sov den aktuelle natten, men det er ovenfor nemnda
dokumentert fra hotellet at klager bodde på hotell Galini Sea Views og nemnda må
forholde seg til dette i mangel av andre bevis. 

Etter nemndas syn har klager krav på standardkompensasjon i forbindelse med
forsinkelsen. Nemnda anbefaler klager å fremme krav om standardkompensasjon
ovenfor transportør som i dette tilfellet er SAS. Utover det kan det gis et mindre
prisavslag etter pakkereiseloven for forsinkelsen og den ulempen klager opplevde
begrunnet i forsinkelsen. Nemnda anbefaler at Apollo utbetaler et prisavslag på 500
kroner per person, totalt 1 000 kroner. Pakkereisenemnda anbefaler at klager gis delvis
medhold.

Vedtak

Pakkereisenemnda anbefaler at klager gis delvis medhold.