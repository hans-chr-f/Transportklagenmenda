Vedtak i Transportklagenemnda - Fly

Sammendrag

Krav om refusjon av utgifter til taxi som følge av forsinket ankomst på Gardermoen.

Dato
13.11.2020

Saksnummer
2020-00729

Tjenesteytere
Norwegian Air Shuttle

Klager har i det vesentlige anført

Klager reiste med DY1405 fra Nice til Oslo den 20. februar 2020. Flyet skulle gå fra Nice
kl. 21.05 og ankomme Oslo kl. 23.55. Det ble imidlertid 30 minutter forsinket.

Klager krever refusjon av taxiutgifter fra Gardermoen på 1601 kroner.

Tjenesteyterne har i det vesentlige anført
DY1405 var forsinket med 30 minutter ved ankomst i Oslo.

I henhold til EU-domstolens avgjørelse i saken C-402/07 (Sturgeon) er flyselskapene
unntatt plikten til å utbetale erstatning hvis forsinkelsen er på under tre timer eller
årsaken til forsinkelsen er ekstraordinære omstendigheter utenfor flyselskapets kontroll.
En omstendighet som er utenfor flyselskapets kontroll, er hendelser som ikke er
forårsaket av en handling eller unnlatelse av flyselskapet.

I dette tilfellet var forsinkelsen på under tre timer, og klager har derfor ikke rett på
standarderstatning. Videre krever passasjeren refusjon av transportkostnadene som
oppsto ved ankomst. Utgifter til transport fra flyplassen og hjem eller til jobb er en
kostnad som er forutsett og forventet, og som er fleste passasjerer uansett må dekke
etter ankomst. EU-forordning 216/2004 stiller ikke opp noe krav om at flyselskapene skal
refundere ekstra utgifter til transport etter ankomst, da slike utgifter ikke kan anses som
forpleining.

Norwegian kan derfor ikke imøtekomme klagers krav om refusjon av taxiutgifter.

Nemnda bemerker

Nemnda legger til grunn at DY1405 ble mindre enn tre timer forsinket. Klager har derfor
ikke rett til standarderstatning etter EU-forordningen. Forordningen begrenser imidlertid
ikke den reisendes rett til erstatning på annet grunnlag, jf. artikkel 12.

Det fremgår av luftfartsloven § 10-20 at fraktføreren er ansvarlig for tap som følge av
forsinkelse med mindre det godtgjøres at alle forholdsregler som med rimelighet kan
kreves for å unngå tapet, er tatt, eller at dette ikke har vært mulig.

Norwegian har ikke opplyst hva forsinkelsen skyldtes. Nemnda kan derfor ikke se at det
er godtgjort at selskapet tok alle forholdsregler som kunne kreves for å unngå tapet, eller
at det ikke var mulig å ta slike forholdsregler i dette tilfellet.

Passasjeren må imidlertid sannsynliggjøre at det foreligger et tap som skyldes
forsinkelsen. Klager har fremlagt dokumentasjon på at taxituren startet kl. 00.54. Klager
skulle opprinnelig lande rundt midnatt (en halvtime tidligere), og måtte uansett ha
beregnet utgifter til sen hjemreise. Det er ikke fremsatt noen påstand om at det siste
flytoget ikke gikk eller at klager forsøkte å rekke dette først. Det er heller ikke forklart
hvorfor hun har to kvitteringer på taxi som gikk med ti minutters mellomrom. Nemnda
mener at klager i dette tilfellet ikke har krav på å få dekket utgifter til taxi.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.