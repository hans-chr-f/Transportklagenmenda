Vedtak i Transportklagenemnda
- Kollektivreiser

Sammendrag

Krav om 50 % refusjon av billettkostnaden som
følge av at klager måtte stå under hele bussturen.

Dato
16.02.2018

Saksnummer
2017-02933

Tjenesteytere
AtB AS

Klager har i det vesentlige anført

Klager krever delvis refusjon av bussbilletten som følge av at han ikke fikk noen sitteplass
på bussen. 

Klager steg ombord buss med rutenummer 310 fra Fannrem stasjon til Dronningens
gate. Bussen var full og klager måtte derfor stå fra Orkanger. Siden klager ikke fikk noen
sitteplass mener klager at AtB har solgt en reise selskapet ikke har anledning til å tilby.
Han viser videre til at bussrute 310 kun er godkjent for sitteplasser og at sjåføren av
bussen ikke gjorde han klar over dette, men istedet vinket ham inn. 

Klager mener at AtB, i deres svar til han, har innrømmet skyldansvar ved å bekrefte at
klager ikke kunne gjort noe annerledes, og at det var sjåføren i dette tilfellet som gjorde
en feil ved å slippe klager ombord i en buss som var full. 

På bakgrunn av overnevnte krever klager at AtB refunderer halvparten av
billettkostnaden.

Tjenesteyterne har i det vesentlige anført
Den 14. oktober 2017 reiste klager med buss rute 310 fra holdeplassen «Hov» retning
Trondheim sentrum.

Innenfor de rammene som følger av transportvedtektene og reisegarantien forplikter
AtB seg til å gjøre sitt beste for at passasjeren skal komme frem i rett tid. Ved konkrete
tilfeller hvor AtB ikke oppfyller sin forpliktelse, vil reisegarantien kunne gjelde. Selv
om det var uheldig at sjåføren lot klager gå ombord i bussen da det ikke var ledige
sitteplasser, oppfylte AtB sin hovedforpliktelse etter avtalen. Klager kom frem dit han
skulle, til rett tid.

Det kommer ikke frem av saken hvorvidt klager valgte å gå av ved første mulige
holdeplass etter han oppdaget at det ikke var ledige sitteplasser. Ut ifra den
informasjonen som foreligger er det mest nærliggende å forstå det slik at klager ikke
gikk av ved første holdeplass «Børskrysset E39». Vi har heller ikke informasjon som tilsier
at klager tok kontakt med sjåføren ved stopp på holdeplassene for å undersøke sine
muligheter. 

Klagers første henvendelse til AtB er registrert kl.10.30 samme dag som reisen. Klager
informerer i sin henvendelse at han gikk om bord på bussen ca. kl. 10.15. Det innebærer
at klager sendte inn krav om refusjon mens han enda var på bussen. Det må kunne
settes som minstekrav at i de tilfeller hvor kunden er misfornøyd med forhold under
reisen, tar kunden kontakt med sjåføren ved stopp på en av holdeplassene. Dersom
han hadde tatt kontakt med sjåføren ville han blitt informert om at det kom en buss på
rute 310 like bak, med ledige sitteplasser. AtB fikk ikke anledning til å forsøke å avhjelpe
situasjonen. Klager benyttet seg av tjenesten som følge av transportavtalen med AtB, og
han må følgelig akseptere å betale for tjenesten i sin helhet.

Når det gjelder klagers anførsel om culpaansvar, forstår AtB det slik at klager hevder han
har krav på refusjon i form av erstatning. Det er korrekt at AtB har anerkjent at sjåføren
ikke burde ha latt klager gå om bord i bussen da det ikke var ledige sitteplasser. Med den
forutsetning at det forelå en mangel ved avtalen, har klager uansett ikke lidt noen form
for økonomisk tap som skal tilsi at han har rett på erstatning. Klagers økonomiske stilling
ble ikke en annen av at han ikke fikk sitteplass på reisen. Han ble ikke påført noen ekstra
utgifter som virkning av at han måtte stå på bussen.

AtB ønsker at alle passasjerer skal ha en positiv opplevelse på våre reiser og det er
uheldig at klager ikke fikk det denne gangen. Det er viktig at AtB får tilbakemeldinger
om denne type hendelser, slik at selskapet kan følge opp dette internt. Det er likevel
rimelig å kreve at passasjerene betaler for reisen når AtB har oppfylt sine forpliktelser
etter avtalen.

AtB opprettholder med dette tidligere avgjørelse og viser til selskapets begrunnelse i
tidligere svar til klager.

Nemnda bemerker

Klager krever kompensasjon med 50% av billettprisen på kr. 32.00 fordi det ikke var ledig
sitteplass på bussen.

AtB har erkjent at bussrute 310 bare er godkjent for sitteplasser og at det var en
feilvurdering fra bussførerens side å ta med klager.

Nemnda kan ikke se at denne situasjonen omfattes av AtBs reisegaranti.  Klager har for
øvrig ikke hatt noe økonomisk tap. 

Etter nemndas syn er det heller ikke grunnlag for kompensasjon. Det foreligger ikke
opplysninger om hvor langt klager skulle reise og dermed hvilke ulemper situasjonen
medførte for ham. 

Dersom klager skulle reise en lengre strekning burde han ha tatt kontakt med
bussføreren ved første holdeplass og ville etter det opplyste høyst sannsynlig få vite at
det kom en annen buss like bak. 

For øvrig bemerkes at kravet om kompensasjon utgjør kr. 16.-. 

Nemnda har også merket seg at AtB vil ta opp saken internt.

Nemnda finner ikke å kunne anbefale at klager gis kompensasjon.

Vedtak

Transportklagenemnda Kollektivtransport finner ikke å kunne anbefale at klager gis
medhold.