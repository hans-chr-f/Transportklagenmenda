Vedtak i Transportklagenemnda - Fly

Sammendrag

Krav om refusjon av billettprisen etter kansellert
reise som følge av covid-19 pandemien.

Dato
18.02.2021

Saksnummer
2020-02090

Tjenesteytere
Travellink
SAS

Klager har i det vesentlige anført

Klager og hennes medreisende hadde billetter med SAS for reise den 6. juli 2020 fra
Trondheim til København og med retur den 14. juli. De hadde kjøpt billettene og en
avbestillingsgaranti hos Travellink. Avbestillingsgarantien kostet NOK 508 og ga dem rett
til å avbestille reisen uansett årsak, samt få refusjon av innbetalt beløp. De betalte totalt
NOK 5725,67 for billettene og garantien. Klagers medreisende ble syk, så klager sendte
den 1. juli en e-post til Travellink der hun avbestilte reisen og krevde pengene refundert. 

Travellink avviste klagers krav og viste til at det gjaldt spesielle vilkår både hos flyselskap
og hoteller som følge av covid-19 pandemien. De henviste klager til å selv ta kontakt med
flyselskapet for refusjon. Klager henvendte seg til sitt reiseforsikringsselskap og har fått
dekket halvparten av totalprisen for flybillettene minus skatter og avgifter. 

Klager fastholder sitt krav om refusjon av billettene fordi hun hadde kjøpt
avbestillingsgaranti hos Travellink.

Tjenesteyterne har i det vesentlige anført
SAS har anført følgende:
Klagers krav gjelder refusjon av en reise hvor det ikke er blitt kansellert noen SAS
avganger. Vedrørende refusjon, er det alltid byrået som eier bestillingen som skal motta
dette kravet. Bookingen er gjort via Travellink og avbestillingsforsikringen er også kjøpt
hos dem. Dette er derfor en sak mellom kunden og reisebyrået.

Travellink har anført følgende:

Klager krever refusjon og viser til avbestillingsgarantien som ble kjøpt samtidig med
flybillettene. Denne garantien gir passasjeren rett til å avbestille reisen av hvilken som
helst årsak helt frem til 24 timer før avreise, samt få en refusjon på 80% av billettprisen.  

Imidlertid fremgår det av garantiens vilkår at det gjelder begrensninger i force majeure
situasjoner og garantien er avviklet som følge av covid-19 pandemien. Garantien gjelder
derfor ikke i denne saken. Det vises til vilkårene som er fremlagt i saken.

Nemnda bemerker

Klager ønsket å avbestille billettene for en reise til København som hun hadde bestilt hos
Travellink fordi hennes medreisende ble syk. Hun hadde kjøpt en avbestillingsforsikring
hos Travellink. Garantiens vilkår er fremlagt i saken og av den fremgår det at: "Med
avbestillingsgaranti uansett årsak får du tilbakebetalt bestillingsbeløpet minus 20 %
egenandel hvis du avbestiller reisen, uansett årsak. Vi krever ingen begrunnelse eller
dokumenter."

Travellink har avvist klagers krav om refusjon og vist til at garantien ikke gjelder lenger på
grunn av covid-19-pandemien i henhold til vilkårenes bestemmelser ved force majeure
situasjoner.

Nemnda mener at force majeure-begrensningene i forsikringsvilkårene er så uklare at
det ikke kan legges til grunn at de kommer til anvendelse.
Avbestillingsgarantien er derfor gjeldene og Travellink må refundere 80 % av billettprisen
til klager. I henhold til garantiens vilkår dekkes ikke eventuell beløp som passasjeren får
refundert av en tredjepart. 

Klager har fått dekket halvparten av billettprisen minus skatter og avgifter gjennom
sitt forsikringsselskap. Nemnda anbefaler at Travellink refunderer det resterende av
billettprisen inkludert skatter og avgifter.

Bransjerepresentant Joachim Sponheim, (SAS), hadde uventet forfall, fordi han ikke
var habil til å behandle saken i møtet. De resterende medlemmer fant det forsvarlig å
behandle saken, jf. transportklagenemndforskriften § 5-5 femte ledd.

Vedtak

Transportklagenemnda-fly anbefaler at Travellink refunderer det resterende av
billettprisen inkludert skatter og avgifter.