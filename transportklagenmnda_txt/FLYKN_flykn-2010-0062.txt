Vedtak i Transportklagenemnda - Fly

Sammendrag

Krav om erstatning grunnet kansellering.

Dato
20.11.2010

Saksnummer
62/10F

Tjenesteyter
Wizz Air

Krav om erstatning grunnet kansellering.

Klager har i det vesentlige anført:

Klager skulle reise fra Sandefjord, Torp til Kiev, Borispol med avreise 20. desember 2009.

Den 9. november 2009 fikk klager beskjed fra Wizz Air om at flyavgangen ble kansellert «Due
to commercial reasons».

Wizz Air har refundert klager kr 718 for billetten for reisen som ble kansellert.

Klager ønsker å få dekket beløpet for tilknyttingsbilletten med Widerøe på kr 844 fra
Trondheim til Torp. Klager prøvde å få en ny avreise slik at han kunne benytte billetten til Torp,
men dette lot seg ikke gjøre. Wizz Air tilbød ikke alternative flyavganger. De hadde heller ikke
passende alternative avganger til Ukraina.

Wizz Air har i det vesentlige anført:

Det fremkommer av Wizz Airs «General Conditions of Carriage» som klager har akseptert ved
kjøp av billett, at man ved kansellering har rett til:

Klager valgte full refusjon av billetten.

Wizz Air viser også til at i følge EU forordningen 261/2004 er Wizz Air pliktige til å informere
sine passasjerer om ruteendring minst to uker før opprinnelig avgang. Klager ble informert
om ruteendringen 3. november 2010 via e-post.

Nemnda bemerker:

Ved kjøp/bestilling av en flybillett inngås avtale om transport over en bestemt strekning til en
bestemt tid. Bestillingen gir begge parter plikter og rettigheter. Den reisende plikter bl.a. å
betale avtalt beløp, og har som gjenytelse rett til transport på den aktuelle strekning til den
avtalte tid. Flyselskapet har rett til betaling og plikt til å transportere den reisende som avtalt.

Fra tid til annen blir en avgang forsinket eller må kanselleres/innstilles. Konsekvensene
av dette er regulert i forskjellige bestemmelser inntatt i lover, konvensjoner m.v., bl.a.
luftfartsloven og EU forordning 261/2004. I henhold til EU forordningens artikkel 5 pkt 1 c) i)
har man ikke rett til erstatning etter forordningen dersom det opplyses om innstillingen minst
to uker før planlagt avgangstid.

Klager ble informert om innstillingen mer enn to uker før planlagt avgangstid. Han har følgelig
ikke rett til erstatning etter EU forordningen.

Innstillingen førte til at klager ikke kunne benytte sine billetter med Widerøe. Tapet er en
direkte følge av innstillingen. Wizz Air har avvist å dekke klagers tap under henvisning til
deres vilkår artikkel 15.6 der det ifølge Wizz Air fremkommer at Wizz air ikke har tilsluttende,
flygninger og at passasjerene er ansvarlige for eventuelle tap forbundet med tilsluttede
flygninger.

Det fremgår av avtaleloven § 37 at for vilkår som ikke er individuelt forhandlet, og som inngår
i en avtale mellom en forbruker og en næringsdrivende, skal en ved tvil om tolkingen av et
avtalevilkår tolke vilkårene til fordel for forbrukeren.

Nemnda finner det uklart hvor langt forbeholdet i Wizz Airs vilkår er ment å rekke. Nemnda
er videre av den oppfatning at det ville være urimelig om flyselskapet hadde ubegrenset
anledning til å endre rutetider uten å dekke utgifter som endringen påførte kunden.

Etter en samlet vurdering av de foreliggende opplysninger er nemnda av den oppfatning
at Wizz Air plikter å dekke klagers tap på kr 844. Dette beløp kommer i tillegg til refusjon av
Wizz Airs billetter med kr 718. Nemnda har forstått det slik at Wizz Air billettene er refundert.
Dersom billettene ikke er refundert, kommer kr 718 i tillegg.

Vedtak:

Flyklagenemnda anbefaler at Wizz Air betaler klager kr 844. Klager har i tillegg rett til refusjon
av Wizz Air billetter.

Vedtaket var enstemmig.

Nemnda hadde slik sammensetning ved behandling av saken: &gt;

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines