Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
11.01.2018

Saksnummer
2017-01080

Tjenesteytere
Turkish Airlines

Klager har i det vesentlige anført

Klager skulle reise fra Oslo til Ho Chi Minh City via Istanbul den 9. januar 2017 kl 17.50.
TK1754 fra Oslo ble kansellert. Klager ble informert om dette kl 22.50 avreisedagen.
Klager har ikke fremlagt noen informasjon om han ble ombooket.

Klager krever standarderstatning 600 euro per person i henhold til EU-forordning
261/2004.

Tjenesteyterne har i det vesentlige anført
TK1754 ble kansellert som følge av kraftig snøvær i Istanbul, det vises til fremlagt
dokumentasjon.

Hendelsen er ikke kompensasjonsberettiget, og Türkish Airlines kan ikke imøtekomme
klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.   

Nemnda finner at flyselskapet Türkish Airlines har godtgjort at klagerens flygning TK1754
fra Oslo til Istanbul ble kansellert på grunn av ekstraordinære omstendigheter som ikke
kunne vært unngått selv om alle rimelige tiltak var blitt truffet:  

Türkish Airlines har fremlagt dokumentasjon som viser at kraftig snøvær i Istanbul
forårsaket store uregelmessigheter i flytrafikken 7. - 9 januar 2017.  Nemnda mener at
kanselleringen ikke kunne vært unngått:

Kanselleringen gir etter dette ikke rett til erstatning.

Vedtak

Transportklagenemnda - fly anbefaler ikke at klageren gis medhold.