Vedtak i Transportklagenemnda - Fly

Sammendrag

Krav om erstatning grunnet kansellering.

Dato
16.08.2018

Saksnummer
2017-02196

Tjenesteytere
Widerøe

Klager har i det vesentlige anført

Klager med reisefølge skulle reise fra Torp til Bergen den 3. april 2017 kl 20.25 med
WF424. Avgangen ble kansellert. 

Klagerne skulle på jobb ombord på en båt på Mongstad, de tok derfor drosje til
Gardermoen og kjøpte nye flybilletter derfra til Bergen, pris kroner 1 147 per person.

Klager krever standarderstatning 250 euro per person i henhold til EU-forordning
261/2004. Videre krever han refusjon av drosjeregning kroner 3 300 og nye billetter med
SAS kroner 1 147 per person.

Tjenesteyterne har i det vesentlige anført
WF424 fra Torp til Bergen ble kansellert som følge av dårlige værforhold på Torp.
Flymaskinen ble som skulle operere avgangen kunne ikke lande på Torp grunnet tåke og
ble derfor omdirigert tilbake til Bergen. Det vises til fremlagt dokumentasjon. 

Samtlige passasjerer ble tilbudt togtransport til Gardermoen og fly derfra med SAS
samme kveld. Widerøe mener dette er innen rimelig tid. Klager valgte å avbryte reisen og
kjøpte nye billetter på egen hånd. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Widerøes kontroll.

Widerøe kan på grunnlag av ovennevnte ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Widerøe har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagerens flygning ble kansellert som følge av tett
tåke. 

Klageren har etter dette ikke rett til standarderstatning.

Passasjerene på den berørte flyvningen ble tilbudt busstransport til Gardermoen og ny
flyvning derfra samme kveld. At klager selv valgte å ta drosje til Gardermoen og kjøpe
nye flybilletter derfra, kan etter nemndas syn ikke Widerøe stå ansvarlig for.

Vedtak

Transportklagenemnda - fly anbefaler ikke at klageren gis medhold i sitt krav. Nemnda
anbefaler at klagernes ubenyttede flybilletter refunderes dersom dette ikke er gjort.