Vedtak i Transportklagenemnda - Fly

Sammendrag

Krav om standarderstatning og refusjon av
utgifter til overnatting ved kansellering. Korona.

Dato
08.04.2021

Saksnummer
2020-01981

Tjenesteytere
SAS

Klager har i det vesentlige anført

Klager skulle reise fra Alta til Gdansk via Oslo den 2. juni 2020 kl. 07.30. Den 25. mai
2020 kansellerte SAS flyvningen. Klager ble tilbudt ombooking fra Alta til Oslo på kvelden
samme dag, men klager ønsket refusjon da formålet med flyvningen var å komme til
endelig bestemmelsessted i Gdansk.

Klager krever standarderstatning på 250 euro på grunn av kanselleringen, og erstatning
for utgifter til overnatting i Alta. Klager viser til at alle hotell i Alta var stengt på grunn av
pandemien og at klager derfor måtte leie et rom fra arbeidsgiver. Prisen er oppgitt til kr
4500. Klager har fremlagt dokumentasjon på at denne summen er trukket fra klagers
feriepengegrunnlag.

Tjenesteyterne har i det vesentlige anført
SAS bestrider kravet om standarderstatning og viser til at kanselleringen skyldes
forhold forbundet med den globale koronapandemien, herunder innreiserestriksjoner.
Det vises til fremlagt trafikkinformasjon som viser at flyvningen ble kansellert
25. mai 2020. SAS anfører at alle kanselleringer som vises på denne måten i
trafikkinformasjonen, er kansellert på grunn av covid-19. SAS anfører at disse flyvningene
ikke fremkommer i den vanlige trafikkloggen, slik en flyvning som opererer normalt eller
har kanselleringsårsaker vil gjøre.

SAS bestrider også kravet om erstatning for utgifter til overnatting i Alta. Det
er kun fremlagt dokumentasjon på at kr 4500 for husleie er trukket fra klagers
feriepengegrunnlag, men det er ikke fremlagt eller forklart hva en eventuell døgnpris
for rommet skulle være. SAS viser også til at det verken er forklart eller dokumentert
godt nok at leie av rommet fra arbeidsgiver har noen direkte sammenheng med
den kansellerte flyvningen. Dersom nemnda likevel skulle komme til at SAS er
erstatningsansvarlig må det gjøres en vurdering av om hele beløpet skal dekkes da
tidsrommet ikke er spesifisert.

På bakgrunn av ovennevnte vil SAS ikke imøtekomme klagers krav.

Nemnda bemerker

Kansellering gir rett til standardkompensasjon med mindre flyselskapet godtgjør at
innstillingen skyldes ekstraordinære omstendigheter som ikke vært unngått se jf. EU-
forordning 261/2004 artikkel 5 og 7. SAS har opplyst at kanselleringen skyldes Covid-19
og fremlagt trafikkinformasjon.

I dette tilfellet mener nemnda at flyselskapet ikke i tilstrekkelig grad har godtgjort
at kanselleringen skyldes ekstraordinære omstendigheter i forordningens forstand,
som ikke kunne vært unngått selv om alle rimelige tiltak var truffet. Nemnda mener
at den dokumentasjonen som er fremlagt er for generell og nemnda finner det ikke
dokumentert at akkurat disse flygningene ble kansellert grunnet covid-19. Nemnda
anbefaler basert på ovenstående at klager får medhold i sitt krav om standarderstatning
på 250 euro.

I henhold til EU-forordning 261/2004 artikkel 5. punkt 1 bokstav b) jf. artikkel 9 nr. 1
bokstav a) skal klager ved kansellering tilbys forpleining i ventetiden. Det skal også
besørges hotellinnkvartering i tilfeller der overnatting er nødvendig, jf. artikkel 9 bokstav
b. Klager har fremlagt dokumentasjon på at arbeidsgiver har trukket klager kr 4500 i
husleie, men det er ikke spesifisert for hvilken dag eller periode dette gjelder. Nemnda
finner at dokumentasjonen ikke i tilstrekkelig grad sannsynliggjør at utgiften til husleie
skyldes kanselleringen av flyvningen.

Dersom klager fremlegger dokumentasjon på nødvendige utgifter til overnatting til SAS,
anbefaler nemnda at klager får dekket disse av flyselskapet.

Vedtak

Transportklagenemnda anbefaler at klager gis delvis medhold.