Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
02.10.2015

Saksnummer
0099/15F

Tjenesteyter
Finnair

Klager har i det vesentlige anført:

Klager skulle reise fra Oslo til Singapore via Helsinki den 15. november 2014.

I Helsinki ble klager nektet ombordstigning da hans pass kun var gyldig i 4 måneder. Klager
stiller seg kritisk til at dette ikke ble kontrollert ved innsjekk i Oslo.

Klager har to pass. Dersom han hadde fått beskjed ved innsjekk i Oslo kunne han fint ha
rukket å hente sitt andre pass som hadde lengre gyldighet.

Klager krever refusjon av utgifter til hotell, flytog, drosje, samt fly tilbake til Oslo for å hente
den andre passet. Totalt kroner 6 525.

Finnair har i det vesentlige anført:

I henhold til Finnairs regler og vilkår er det passasjerens eget ansvar å påse at alle
reisedokumenter og papirer er gyldige før avreise.

Finnair kan ikke stå ansvarlig for at gyldighetsdatoen på klagers pass ikke var innenfor
kravene.

Finnair kan ikke imøtekomme klagers krav.

Det vises for øvrig til Finnairs brev.

Nemnda bemerker:

Passasjerene plikter selv å sørge for å ha nødvendige reisedokumenter herunder pass.
Mangelfullt pass kan føre til at passasjeren ikke får reise inn i vedkommende land.
Flyselskapet er ansvarlig for å kontrollere at passasjerene har nødvendige reisedokumenter.
Dersom selskapet tar med passasjerer som ikke har papirene i orden, kan selskapet bli ilagt
en bot av vedkommende land. Selskapet må videre besørge retur av passasjeren.

Nemnda legger på bakgrunn av de foreliggende opplysninger til grunn at klagers pass ikke
hadde gyldig utløpsdato for reise til Singapore. Finnair var således berettiget til å avvise klager.

Klager ble først stoppet i Helsinki. Nemnda har en viss forståelse for at klager finner det
urimelig at han ikke ble stoppet i Oslo. På den annen side hindret ikke klagers pass reise til
Helsinki. Det avgjørende må imidlertid etter nemndas vurdering være at det er klagers ansvar
å sørge for gyldige reisedokumenter. Flyselskapet kan ikke bli ansvarlig overfor passasjeren
for ikke å ha oppdaget at passasjeren ikke har gyldige reisedokumenter.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.