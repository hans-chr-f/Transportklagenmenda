Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Bestridt at klager ble tatt i kontroll.

Dato
05.04.2022

Saksnummer
2022-00035

Tjenesteytere
Ruter

Klager har i det vesentlige anført

Klager ble ilagt gebyr den 14. september 2021.

Klager har anført at han tok toget fra Oslo S til Gardermoen den 14. september 2021.
Klager har anført at han ba billettkontoret om å bestille en billett for ham, og at han ble
fortalt at han måtte betale for billetten med et Visa-kort. Klager har anført at han kun
hadde kontanter på det tidspunktet, men de godtok ikke kontanter. Klager har anført at
personen ba ham om å vente på en faktura som ville bli sendt til e-postadressen hans
etter at hun hadde notert opplysningene hans. Klager har anført at hun ga ham en billett,
og avtalen var at han ville få regningen for billetten, som normalt koster mindre enn 200
kroner.

Klager har anført at han ble sjokkert da han mottok regningen, siden gebyret var på 1150
kroner, og beløpet har økt etter at kravet ble sendt til inkasso.

Klager har anført at han kommuniserte med Ruter og mottok en link fra Ruter som han
måtte bruke for å fylle ut et klageskjema. Klager har anført at Ruter ikke sendte ham en
formell e-post med en forklaring, men de sendte ham et gebyr i stedet. Klager har anført
at etter at regningen var blitt sendt til inkasso, ringte han Ruter, og de forklarte at klagen
han hadde sendt, var blitt kansellert. Klager har anført at han klagde på kanselleringen,
og at Ruter anførte at han mottok grunnen på e-post. Klager har anført at han ikke har
mottatt noe som helst.

Klager har anført at han kastet billetten/kvitteringen etter togturen.

Klager har anført at det ikke var noen billettkontroll på toget, og at gebyret muligens ble
utstedt da han kjøpte billetten.

Klager krever frafall av det ilagte gebyret.

Tjenesteyterne har i det vesentlige anført
Klager ble stoppet i en utkontroll på Jernbanetorget T-banestasjon den 14. september
2021. Mottatt henvendelse hos Ruter er mottatt på norsk.

Forklaringen samsvarer ikke med gebyr. I sin klage skriver klager at han tok tog fra Oslo S
til Gardermoen. Ruter er ikke ansvarlig for billettkontroll på tog, og dette gebyret er ilagt
på Jernbanetorget T-bane.

Klager hadde ingen billett.

Det vises til Ruters reisevilkår, punkt 3:
Passasjeren skal:
a) betale for reisen i henhold til de vilkår og priser Ruter har fastsatt.
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.

Ruter ser ingen grunn til frafall av dette gebyret.

Nemnda bemerker

Klager krever at tilsendt gebyr frafalles, da han hevder at han ikke ble tatt i kontroll.
Klager har anført at han hadde billett for reisen han foretok den dagen og at han inngikk
muntlig avtale om at han skulle få faktura for billetten på e-post, men at han i stedet
mottok et gebyr.

Nemnda finner å måtte avvise saken i medhold av forskrift om klagenemnd for
passasjertransport § 6-2 c og d. Saken reiser bevisspørsmål som vanskelig kan klarlegges
under saksbehandlingen, og den egner seg heller ikke for behandling i nemnda. Vedtak
kan ikke fattes på forsvarlig vis uten at partene avgir muntlig forklaring.

Nemnda viser til at saken kan bringes inn for forliksrådet.

Vedtak

Saken avvises.