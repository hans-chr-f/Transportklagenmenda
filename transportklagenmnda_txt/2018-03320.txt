Vedtak i Pakkereisenemnda

Sammendrag

Krav om prisavslag grunnet hotellstandard, renhold og service.

Dato
24.01.2019

Saksnummer
2018-03320

Tjenesteytere
Apollo Reiser AS

Klager har i det vesentlige anført

Klager bestilte en reise for fire personer med innkvartering i to dobbeltrom med
balkong/terrasse og med utsikt til bassenget på Hotel Regina, Kastelli, Kreta i perioden
11.08.2018 - 19.08.2018. Totalpris kr. 12.112.

Klager fikk en lite hyggelig velkomst av hotellets resepsjonist.

1. Døren inn til rommet knirket så den vekket hele hotellet og kunne ikke låses.
2. Rommet bar preg av og trenge en grundig vask. Det lå brukt toalettpapir i toalettet ved
ankomst.
3. Toalettet bråket ved fylling av sisternen.
4. Manglende lys på bad.

Klager tok kontakt med Apollos representant samme natt ca. kl. 02.55. og informerte om
opplevelsen ved ankomst. 

Klager hadde ikke varmtvann på rommene eller wifi som var beskrevet på apollo.no.
Apollos medarbeider skulle undersøke muligheter for bytte av hotell og kontakte hotellet
for å se om noen av problemene kunne løses.

På tirsdag 12.08.2018, dagen etter ankomst, hadde de fortsatt ikke fått noen
tilbakemeldinger fra Apollo og klager tok kontakt på ny. Etter noen timer fikk klager
tilbud om å bytte hotell mot et mellomlegg på 850 euro. Dette synes de var dyrt. Klager
mente at mange av de problemene de opplevde kunne løses ved litt innsats.

Lyset på badet ble fikset og klager fikk sporadisk varmtvann i dusjen. Etter at Apollos
representant hadde snakket med hotellet, fikk de en lite hyggelig konfrontasjon med
en av hotellets ansatte. Det ble ikke foretatt renhold av rommet eller skifte av laken ol. i
løpet av klagers opphold.

Klager krever en forklaring og form for kompensasjon for opplevelsen.

Det vises for øvrig til korrespondanse fra klager.

Tjenesteyterne har i det vesentlige anført
Regina er et 2+ solers hotell, og er beskrevet som enkelt. Det er daglig rengjøring,
bortsett fra søndag, dagen etter klagers ankomst og skifte av håndklær tre ganger per
uke. Videre er det oppgitt at det er gratis wifi i fellesområdene, men ikke i rommene.

Det ble søkt om hotellbytte, men dessverre var det ikke mulig å tilby dette, bortsett fra til
Hotel Fortezza i Rethymnon. Dette var et mye dyrere hotell, som klager valgte å takke nei
til da de mente at et bytte skulle være kostnadsfritt grunnet ovennevnte og fordi klager
ikke hadde hatt varmt vann i rommet. Apollos personale hadde ikke fått informasjon om
dette tidligere, og ba hotellet om å se på dette umiddelbart. 

Klager ønsket at reiselederne skulle undersøke om det var rimeligere hotell ledig.
Da dette var i høysesong med stor pågang på reisemålet og på hotellene i Apollos
sortiment, hadde de ingen rimeligere alternativ å tilby. Ønsker man å bytte hotell i løpet
av oppholdet må man vanligvis betale et avbestillingsgebyr for rommet man flytter
fra, samt prisdifferansen på det nye rommet. Om et hotellbytte er mulig og eventuelt
pristillegg varierer utfra ledig kapasitet på reisemålet. I høysesong med stor pågang kan
det ved enkelte tilfeller ta noe tid å få avklart om det er mulig å bytte hotell.

Når det gjelder problemer med å få logget på wifi, oppga reiselederne at klager kunne
henvende seg i resepsjonen så kunne de være behjelpelige med å ordne dette. Det
fremgår av Apollos beskrivelse av hotellet at det kun er gratis wifi i fellesområdene.
Enten et hotell har wifi eller stasjonær tilgang kan kvaliteten for øvrig variere mye
avhengig av hvor man befinner seg på hotellet, og hvor mange som surfer samtidig. 

Da reiselederen kontaktet hotellet vedrørende varmtvannet, fikk de oppgitt at problemet
var løst. 

Apollo er av den oppfatning at deres reiseledere har gjort det de kunne for å hjelpe. 

Apollo har gitt klager et prisavslag på kr. 2.000.  

Det vises for øvrig til korrespondanse fra Apollo Reiser AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres
etter avtalen, jfr. § 25.

Bestemmelsen spesifiserer ikke hva ansvaret omfatter ut over å vise til avtalen, men
innholdet utledes også av gitte opplysninger i dokumentasjonen i markedsføringen av
den avtalte tjenesten innhold, dvs. i kataloger, brosjyrer, nettsider, annonser i media,
med mer. 

Arrangørens mangelsansvar omfatter avvik hos arrangøren, men også feil og
forsømmelser begått av dem arrangøren svarer for – ansatte, underleverandører av
tjenester som omfattes av avtalen – og særlig feil og forsømmelser begått av stedlige
representanter på reisemålet.

Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis §§ 27, 28, 31 og 32.

Den reisende skal uten ugrunnet opphold underrette arrangøren om mangler ved
reisetjenester som inngår i pakkereiseavtalen jfr. § 26.

Arrangøren har rett og plikt til å avhjelpe en mangel, med mindre dette er umulig eller
medfører uforholdsmessige kostnader, idet det tas hensyn til omfanget av mangelen
og verdien av de berørte reisetjenestene.  Arrangøren skal avhjelpe mangelen innen en
rimelig frist fastsatt av den reisende, jfr. § 27.

Klagen gjelder standard på hotellet samt dårlig renhold.  Klageren var også utsatt for en
lite heldig episode ved ankomst.

Nemnda har gjennomgått sakens dokumenter, herunder de vedlagte bildene.  Det
fremgår av disse at lakenet hadde enkelte bleke flekker.  Sengetøyet fremstår som godt
brukt - slitt -, og da kan det etterhvert feste seg flekker som ikke helt lar seg fjerne i vask. 

De øvrige forholdene det er klaget over, ble etter det som fremkommer av rapport fra
arrangørens stedlige representant, rettet i løpet av kort tid. Klagen over manglende
varme på vannet i dusjen ble videreformidlet til hotellet så snart klagen var fremsatt. Det
ble likeledes forsøkt å ordne med et hotellbytte, men det ble ikke funnet noe alternativ
som klageren var villig til å betale for. 

Det fremkommer av hotellbeskrivelsen at det kun er Wifi i resepsjonsområdet. Denne
tjenesten er imidlertid som regel adskillig mer ustabil enn det man er vant til fra Norden.

Arrangøren har refundert kr. 2.000 for manglende renhold ved ankomst og for
opplevelsen i resepsjonen på ankomstdagen.  Avslaget må ses i sammenheng med
reisens pris.  Det utgjør mellom 15 % og 

20 % av det beløpet som ble betalt for flyreise, hotell og transfer.  Nemnda finner
etter omstendighetene at beløpet utgjør et passende prisavslag og finner ikke å kunne
anbefale at det blir gitt ytterligere avslag.

Vedtak

Pakkereisenemnda finner ikke å kunne anbefale at det blir gitt ytterligere prisavslag.