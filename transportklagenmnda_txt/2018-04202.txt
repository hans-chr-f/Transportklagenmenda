Vedtak i Transportklagenemnda - Fly

Sammendrag

Krav om standarderstatning som følge av forsinkelse. Ikke gjennomgående billett.

Dato
11.02.2020

Saksnummer
2018-04202

Tjenesteytere
Ryanair

Klager har i det vesentlige anført

24. juni 2018 skulle klager og en medpassasjer reise med FR1397 fra Oslo til London
og deretter med U23103 fra London til Nice. Planlagt avgang med FR1397 fra Oslo
var kl. 15.10, og planlagt ankomst i London var kl. 16.15. Flyvningen videre fra London
hadde avgang kl. 18.05. Billettene var kjøpt hos et reisebyrå, Kiwi.com, og var med
ulike flyselskaper og forskjellige bestillingsnumre (PNR). Det var således ikke en
gjennomgående billett. 

Flyvningen FR1397 ble forsinket, slik at klager og medpassasjeren ikke rakk flyet videre til
Nice. Klagers representant har oppgitt at klager og medpassasjeren måtte ta buss til en
annen flyplass i London, overnatte på hotell der og ta et fly videre tidlig neste morgen.
Representanten har anført at siden klager og medpassasjeren mistet flyet videre til Nice,
ble forsinkelsen på over tre timer.

Klager krever standarderstatning på 400 euro per person, totalt 800 euro, i henhold til
EU-forordning 261/2004 som følge av forsinkelsen.

Tjenesteyterne har i det vesentlige anført
Ryanair beklager at flyvningen FR1397 fra Oslo til London den 24. juni 2018 ble forsinket.

Ved avgang fra Oslo var forsinkelsen på én time og fem minutter. Planlagt ankomsttid i
London var kl. 16.15. Faktisk ankomsttid var kl. 16.59. Flyet ankom således 44 minutter
forsinket.

Ryanair beklager ulempene forsinkelsen påførte passasjerene.

Siden forsinkelsen var på mindre enn tre timer, kan ikke klagers krav om
standarderstatning imøtekommes i dette tilfellet.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7, jf
artikkel 5 nr. 3, jf. EU-domstolens avgjørelser i Sturgeon m.fl. mot Condor (C-402/07) og
Nelson m.fl. mot Lufthansa (C-581/10 og C-629/10).

Nemnda legger til grunn at klager ikke hadde kjøpt en gjennomgående reise fra Oslo til
Nice. Fremlagt dokumentasjon viser at reisen med FR1397 fra Oslo til London hadde et
annet bestillingsnummer (PNR) enn reisen med U23103 videre fra London. Flyvningen
FR1397 ankom London mindre enn tre timer forsinket. Klager har altså ikke rett på
standarderstatning etter forordningen.

Vedtak

Transportklagenemnda – fly anbefaler ikke at klager gis medhold.