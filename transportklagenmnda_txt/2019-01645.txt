Vedtak i Transportklagenemnda
- Kollektivreiser

Sammendrag

Krav om frafall av ilagt gebyr ved reise med t-bane.

Dato
11.06.2019

Saksnummer
2019-01645

Tjenesteytere
Ruter

Klager har i det vesentlige anført

Klager reiste med t-banen fra Jernbanetorget til Smestad 25. mars 2019. Klager har
forklart at han ved et uhell hadde forvekslet sin egen billett med skolevenninnens billett.
Hun hadde ungdomsbillett, mens klager hadde studentbillett på sitt kort. Da klager ble
stoppet i kontroll fant han ut at han hadde tatt feil billett. Han forsøkte å forklare dette
til kontrolløren, som likevel ila gebyr for hendelsen. Han oppfordret imidlertid klager til å
klage til Ruter i etterkant. 

På ovennevnte grunnlag har klager fremsatt krav om frafall av ilagt gebyr.

Tjenesteyterne har i det vesentlige anført
Gebyr ble ilagt fordi klager ikke hadde billett. Billetten er upersonlig og må være med
under reisen. Passasjerene kan ikke vise gyldig billett i ettertid for å slippe gebyr. Det ble
fremvist et reisekort i kontrollen, og Ruter forholder seg til reisekortet som ble fremvist
på stedet, ikke billetten som er fremvist i ettertid. 

Ruter har på ovennevnte grunnlag avvist klagers krav om frafall av ilagt gebyr.

Nemnda bemerker

Klager ble ved kontroll på t-banen 25. mars 2019 ilagt gebyr for manglende gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager viste ved kontrollen et reisekort med ungdomsbillett. Han hadde på grunn av
alder ikke rett til å benytte denne rabatterte billetten. Vilkårene for å ilegge gebyr var til
stede. 

Klager har vist til at han alltid bruker studentbillett, men at han ved denne reisen hadde
forbyttet reisekort med en skolevenninne. Han har senere vist fram et reisekort med
studentbillett.

Nemnda bemerker at reisekortene er upersonlige og må kunne vises på enhver reise.
Ruter har ingen ordning med at billett kan vises i ettertid. 

Nemnda har forståelse for at gebyret kan oppleves som en streng reaksjon. Av hensyn
til reiseforetakene er det imidlertid nødvendig med en konsekvent praksis da det er ulike
årsaker til at reisende ikke kan vise gyldig billett herunder riktig billettkategori. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektiv finner ikke å kunne anbefale at klager gis medhold.