Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av ikke legitimert rett til studentrabattert billett.

Dato
19.01.2018

Saksnummer
2017-03007

Tjenesteytere
AtB AS

Klager har i det vesentlige anført

Klager ble ilagt gebyr på kroner 750 som følge av at hun hadde glemt å fornye
studentbeviset. 

Under kontrollen informerte hun kontrolløren om at hun skulle komme påfølgende
mandag å vise frem det gyldige studentbeviset. 
Da klager fremviste gyldig studentbeviset for AtB i ettertid, avslo de klagen. 

Klager viser til at hun har gyldig studentbevis, og krever derfor at AtB frafaller det ilagte
gebyret.

Tjenesteyterne har i det vesentlige anført
Klager ble den 17.november 2017 kontrollert i en billettkontroll og ilagt tilleggsgebyr på
grunn av at hun ikke kunne legitimere sin rett til bruk av studentrabattert billett.

Det avgjørende ved bruk av rabattert reisebevis, er at man oppfyller retten til rabatt
innen den konkrete reisekategorien. Kravet til legitimasjon ved bruk av rabatterte
billetter fremgår klart av AtBs regelverk som ligger tilgjengelig på våre nettsider. For at
den reisende skal ha rett til studentrabattert billett må vedkommende kunne fremvise
gyldig skolebevis, samt semesterbevis for inneværende semester. Det er passasjerens
ansvar å påse at hun reiser med riktig billett og har oppdatert og gyldig studentbevis til
enhver tid.

Det fremgår tydelig av AtBs transportvedtekter at man vil bli ilagt gebyr dersom
den reisende vedbillettkontroll ikke kan legitimere sin rett til rabattert billett. Det
står i erklæringen og i kontrollørrapporten at klager skal fornye studentbeviset den
20.november 2017. Det er likevel ingenting som tilsier at kontrollørene har gitt klager
uriktig informasjon om at fornyelsen vil føre til ettergivelse av gebyret. Selv om klager
i ettertid av kontrollen har innhentet gyldig bevis for semesteret og fremvist dette
til kundebehandler hos AtB, vil ikke AtB ettergi gebyret. Det avgjørende for ileggelse
av tilleggsgebyr er hvorvidt passasjeren under kontrollen kan legitimere sin bruk av
rabattert billett. Studenter som ikke har innhentet gyldig semesterbevis eller oblat for
skoleåret har ikke rett til studentrabattert billett. Frem til dette er innhentet, skal de reise
på ordinær voksenbillett.

Det er dessverre mange av våre reisende som misbruker vår tillitt, og AtB har derfor
valgt å tolke regelverket strengt. Det innebærer at AtB ikke skiller mellom det å reise
med rabattert billett uten bevis for retten til rabatt, og det å reise helt uten billett. Det er
fordi en rabattert billett kun anses som gyldig dersom man kan legitimere sin rett til den
aktuelle rabatten.

AtB opprettholder med dette tidligere avgjørelse og viser til vår begrunnelse i tidligere
svar til klager.

Nemnda bemerker

Klager ble ilagt gebyr ved kontroll på busslinje 22 mot sentrum den 17. november 2017
da hun ikke kunne dokumentere rett til å benytte studentkort.

Av AtBs transportvedtekter § 2 framgår at ved reise med rabattert billett, må den
reisende kunne legitimere retten til rabatt. For reisekort med studentrabatt kreves
dokumentasjon i form av gyldig studentbevis. 

Det følger videre av transportvedtektene § 7 første avsnitt at
«(…) Reisende som ved kontroll ikke kan vise gyldig reisebevis, skal betale en tilleggsavgift
på kr. 750. Dette gjelder også reisende som benytter rabatterte billetter, og som ikke kan
legitimere seg/ vise gyldig studiebevis.»

Nemnda legger til grunn at klager hadde med seg student bevis, men dette gjaldt for
studieåret 2016/17. Klager opplyste at hun hadde glemt å fornye kortet for høsten 2017.

Nemnda bemerker at klager på tidspunktet for kontrollen ikke hadde gyldig
studentbevis. Vilkårene for å ilegge gebyr var da til stede. 

Klager viste gyldig studentbevis på AtBs kundesenter 22. november 2017 og mener det
er urimelig at hun ble ilagt gebyr.

Etter nemndas syn må situasjonen på kontrolltidspunktet være avgjørende. Klager hadde
da ikke gyldig dokumentasjon for rett til å bruke rabattert billett.

Nemnda finner ikke grunnlag for å kunne anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.