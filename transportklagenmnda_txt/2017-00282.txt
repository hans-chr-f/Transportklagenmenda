Vedtak i Transportklagenemnda - Sjø

Sammendrag

Krav om å få dekket matkostnader grunnet innstilt ferge.

Dato
19.09.2017

Saksnummer
2017-00282

Tjenesteytere
Norled AS

Klager har i det vesentlige anført

Fergen fra Bjørnarå skulle den 17. januar 2017 seile kl. 14:00 (ankomst kl. 14:15) og den
faktiske avgangen ble kl. 17:45 (ankomst kl. 18:00). Forsinkelsen oppstod på grunn av
dårlig vær og klager fikk ingen informasjon om sine rettigheter. 

Det er ikke mulig å løse inn billett før fergen er gått fra kai. Det er heller ikke lov å gå
ombord i fergen for å løse billett før man blir anvist ombord. Fergeleiet er utformet slik at
når man står i kø, og det fylles opp av biler, så kan man ikke forlate det, og det må derfor
anses som at man skal med fergen og at reisen er påbegynt.

Under ventetiden så hadde ikke klager mulighet til å forlate køen da de stod innesperret
av andre biler som også ventet på at fergen skulle dra. Klager fikk sin datter til å kjøpe
inn maten og komme med den på Stornes fergeleie. 

Klager viser til en artikkel på nrk.no hvor det blir tatt opp hva man kan kreve ved
forsinkelse av ferjetransport. 

Klager krever å få dekket matkostnadene på kroner 514.

Tjenesteyterne har i det vesentlige anført
Norled mener de ikke har ansvaret i denne saken.

Klager har ikke løst inn billett og dermed foreligger det ingen transportavtale som klager
kan bygge rett til kompensasjon på i dette tilfellet.  Det var innstillinger og forsinkelser
den aktuelle dagen som skyldtes værforhold. Det er lagt med dokumentasjon fra
fartøyslogg som viser antall innstillinger og årsak, samt utdrag fra lokalavisen norlys.no
som beskriver værforholdene i Troms i denne perioden. 

Norled viser til at man har kun krav på forpleining etter båtpassasjerrettforordningen når
det gjelder avreise fra havneterminal, jf. art. 17 nr. 1, jf. art. 3 bokstav k).

Norled kan med dette ikke etterkomme klagers krav.

Nemnda bemerker

Nemnda legger til grunn at ferjeavgangen ble nærmere 4 timer forsinket på grunn av
værforholdene. 

EU-forordningen om båtpassasjerers rettigheter, jf. sjøloven § 418 a, har i artikkel 17 nr.
1 regler om transportørens plikt til å tilby de reisende noe mat og drikke ved forsinkelser
på mer enn 90 minutter. 

Bestemmelsen gjelder imidlertid bare for skip som seiler fra havneterminaler. Det
synes klart at ferjeleiet ved Stornes ikke kan betegnes som havneterminal etter
definisjonen i art. 3 k. En havneterminal forutsettes å være bemannet og ha fasiliteter
som innsjekkingsskranke, billettskranke eller lounger mv. 

Nemnda kan ikke se at klager har krav på å få dekket sine utgifter til mat i ventetiden på
ferjeavgang.

Vedtak

Transportklagenemnda Sjø finner ikke å kunne anbefale at klagen tas til følge.

Vedtaket er enstemmig.