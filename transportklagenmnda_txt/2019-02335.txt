Vedtak i Transportklagenemnda - Fly

Sammendrag

Krav om standarderstatning som følge av kansellering.

Dato
14.02.2020

Saksnummer
2019-02335

Tjenesteytere
Widerøe

Klager har i det vesentlige anført

6. desember 2018 skulle klager reise med WF777 fra Trondheim til Mo i Rana. Planlagt
ankomst i Mo i Rana var kl. 23.50. Flyvningen ble imidlertid kansellert samme dag. Klager
ble omrutet til WF769 med avgang neste morgen og ankom Mo i Rana kl. 09.35, over ni
timer forsinket. I tillegg ble bagasjen forsinket og ankom ikke klagers bopel før dagen
etter dette.

Widerøe oppga opprinnelig tekniske problemer som årsak til kanselleringen og først
i ettertid at kanselleringen skyldtes dårlig vær. Så vidt klager husker var været fint i
Trondheim den aktuelle kvelden. Klager ser at flyvningen WF775 fra Trondheim til Mo i
Rana med avgang kl. 18.10 fra Trondheim gikk som normalt. Flyvningen WF776 fra Bodø
til Mo i Rana landet kl. 23.12. Klager mener på bakgrunn av dette at været ikke kan være
årsaken til at WF777 ikke kunne gå som planlagt. Klager går ut fra at WF777 dermed ble
kansellert som følge av dårlig vær andre steder, og at besetningen hadde kommet opp i
maks arbeidstid.

Klager mener at mangel på besetning ikke er å anse som en ekstraordinær
omstendighet, og at dersom Widerøe hadde hatt nok besetning i standby kunne den
aktuelle flyvningen ha blitt gjennomført.

Klager krever standarderstatning på 250 euro i henhold til EU-forordning 261/004 som
følge av kanselleringen.

Tjenesteyterne har i det vesentlige anført
Flyvningen WF777 ble kansellert på grunn av store forsinkelser som følge av været
den aktuelle dagen. I hovedsak oppsto forsinkelsen på Mo i Rana i forbindelse med
flyvningen WF775. Flyet som skulle fly denne flyvningen, ble stående på flyplassen på
grunn av «freezing rain». Dette er et værfenomen som gjør at man ikke kan fjerne is
og snø fra flyet med den typen avisingsvæske som man bruker på kortbaneflyplasser i
Norge. Man må da vente til dette værfenomenet opphører før man kan fortsette å fly.

Klager ble booket om til første mulige flyvning, som var dagen etter, nærmere bestemt
WF769, med avgang kl. 08.30.

Det vises til fremlagt oversikt over flyvningene med det aktuelle flyet som også skulle fly
WF777. Oversikten viser hvorfor flyet var forsinket. Det vises også til fremlagt tabell som
viser at flyet ikke kan avises så lenge værfenomenet «freezing rain» foreligger. I tillegg
vises det til fremlagt værrapport for Mo i Rana lufthavn for det aktuelle tidsrommet.

På bakgrunn av dette kan ikke klagers krav imøtekommes i det aktuelle tilfellet.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Widerøe har opplyst at forsinkelsen hovedsakelig oppsto i forbindelse med flyvningen
WF775, som skulle gå fra Mo i Rana til Bodø. Det aktuelle flyet som skulle fly WF777
senere på kvelden, ble stående på flyplassen i Mo i Rana på grunn av såkalt «freezing
rain». Widerøe har fremlagt dokumentasjon på at flyvningen etter WF775, WF776, som
skulle gå fra Bodø til Trondheim via Mo i Rana, ble kraftig forsinket i Mo i Rana, og at
flyvningen videre fra Mo i Rana til Trondheim ble kansellert.

Widerøe har oppgitt at forsinkelsen hovedsakelig oppsto i forbindelse med flyvningen
WF775, som skulle gå fra Mo i Rana til Bodø. Det aktuelle flyet, som skulle fly WF777
senere på kvelden, ble stående på flyplassen i Mo i Rana på grunn av såkalt «freezing
rain». Widerøe har fremlagt dokumentasjon på at flyvningen etter WF775, WF776, som
skulle gå fra Bodø til Trondheim via Mo i Rana, ble kraftig forsinket i Mo i Rana, og at
flyvningen videre fra Mo i Rana til Trondheim ble kansellert. 

Slik nemnda ser det har Widerøe ikke i tilstrekkelig grad dokumentert at kanselleringen
skyldes ekstraordinære forhold. Widerøe har kun lagt ved dokumentasjon som viser at
klagers flymaskin startet med en forsinkelse på 21 minutter grunnet manglende crew og
for sent innkommet tidligere flygning. Deretter ble neste flygning med klagers flymaskin
forsinket med ytterligere 37 minutter, herunder 29 minutter grunnet de-icing. Ved
neste flygning stiger den totale forsinkelsen til rundt 2 timer, uten at  årsaken forklares i
flyselskapets logg eller tilsvar. På grunn av utilstrekkelig dokumentasjon mener nemnda
at Widerøe ikke har dokumentert at årsaken til kanselleringen i hovedsak skyldes
ekstraordinære omstendigheter som ikke kunne vært unngått selv om alle rimelige tiltak
var truffet, og mener at klager i dette tilfellet har rett på standarderstatning. 

Nemnda legger på bakgrunn av dette til grunn at selskapet ikke har godtgjort at
kanselleringen ikke kunne vært unngått selv om alle rimelige tiltak var truffet.
Kanselleringen gir etter dette rett til standarderstatning, og nemnda anbefaler at klager
gis medhold i sitt krav.

Vedtak

Transportklagenemnda - fly anbefaler at Widerøe betaler til klager 250 euro.