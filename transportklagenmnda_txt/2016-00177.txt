Vedtak i Transportklagenemnda - Fly

Sammendrag

Krav om erstatning grunnet forsinkelse. 

Dato
28.11.2016

Saksnummer
2016-00177

Tjenesteytere
Norwegian

Klager har i det vesentlige anført

Klager reiste fra Bangkok til Oslo den 20. august 2015 med DY7202. Planlagt ankomsttid
var kl. 16:10, men da flyet landet i Oslo var det 8 timer og 36 minutter forsinket, og
klokken var da 01:15 om natten. Klager kontaktet en representant fra Norwegian med
ønske om hotellrom siden alle togene til Sandefjord var gått, men ble avvist. Klager
ventet derfor på flyplassen den natten.

Klager krever kompensasjon iht. EU-forordning 261/2004, samt refusjon av de utgiftene
som påløp til mat og drikke. 

Tjenesteyterne har i det vesentlige anført
DY7202 fra Bangkok til Oslo ble forsinket 8 timer og 36 minutter på grunn av akutt
sykdom blant besetningen. Det er en crew base i Bangkok, men denne dagen var det syv
piloter inkludert stand-by piloten, som var rapportert syke. Det ble derfor sendt en pilot
fra Stockholm, men han måtte ha lovbestemt hvile før han kunne operere DY7202. 

Alle berørte passasjerer mottok forpleining under ventetiden i Bangkok. Alternative
omrutinger ble vurdert, men disse ville ikke ha forminsket forsinkelsen for passasjerene.
Det var dessuten for få tilgjengelige billetter. Alt i tråd med EU-forordning 261/2004. 

I henhold til dom C-402/07 i EU domstolen (Sturgeon), er flyselskap unntatt fra videre
kompensasjon hvis forsinkelsen er under tre timer eller årsaken til forsinkelsen
er ekstraordinære omstendigheter utenfor flyselskapets kontroll som forhindrer
flygningen. 

Videre viser Norwegian til EU-forordning 261/2004, hvor det lyder at luftfartsselskapenes
forpliktelser bør være begrenset eller bortfalle i tilfeller der en hendelse er forårsaket av
ekstraordinære omstendigheter som ikke kunne vært unngått selv om alle rimelige tiltak
var truffet. 

Akutt sykdom blant besetningen er således en hendelse som er utenfor selskapets
kontroll, ved at den ikke er forårsaket av en handling eller unnlatelse av flyselskapet. 

Norwegian kan på grunnlag av overnevnte ikke imøtekomme klagers krav om
standarserstatning i henhold til EU-forordningen 261/04. 

Nemnda bemerker

Nemnda legger på bakgrunn av de foreliggende opplysninger til grunn at flygningen ble
forsinket med 8 timer og 36 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012. 

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid
til annen. Flyselskapet må være forberedt på dette, og må ha en beredskapsplan for
håndtering av påregnelig sykdom. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå innstilling av en eller flere avganger.
Dette må vurderes konkret.

Nemnda har tidligere behandlet flere klager på denne flygningen. Nemnda finner det på
bakgrunn av de foreliggende opplysninger, herunder utskrift av logger mest sannsynlig
at forsinkelsen skyldtes mannskapsmangel. Nemnda legger videre til grunn at flere
piloter var syke denne dagen slik at det ikke var reservepersonell tilgjengelig. Dette er å
anse som en ekstraordinær omstendighet i forordningens forstand. Nemnda finner det
videre godtgjort at forsinkelsen ikke kunne vært unngått selv om alle rimelige tiltak var
truffet.

Forsinkelsen gir etter dette ikke rett til standarderstatning etter forordningen.
Forsinkelsen gir av samme grunn heller ikke rett til erstatning av utgifter etter ankomst
Gardermoen. Nemnda finner etter dette ikke å kunne anbefale at klager gis medhold.

Vedtak

Transportklagenemnda-fly finner ikke å kunne anbefale at klager gis medhold.