Vedtak i Transportklagenemnda - Fly

Sammendrag

Klager krever refusjon av utgifter i forbindelse med nektet ombordstigning.

Dato
08.04.2021

Saksnummer
2020-02214

Tjenesteytere
Widerøe

Klager har i det vesentlige anført

Klager skulle reise fra München til Bergen den 16. mars 2020 med WF219. Ved
ombordstigning ble klager spurt om han kunne bevise at han bodde i Norge, det ble lagt
frem oppholdstillatelse da klager ikke har norsk pass. Klager går om bord, men blir så
bedt om å forlate flyet. Det var kun de med norsk pass fikk reise med flyet. 

Klager kjøper seg nye billetter med et annet flyselskap.

Klager krever å få refundert NOK 9178 for utgifter han pådro seg med at han ble nektet
om bord.

Tjenesteyterne har i det vesentlige anført
Widerøe anfører at det den 15. mars kom regler fra regjeringen som tilsa at etter 16.
mars så skulle utlendinger uten oppholdstillatelse bortvises av hensyn til folkehelsen.

Dette i en allerede kaotisk periode med nye regler og restriksjoner og forskjellige regler i
forskjellige land.

I Tyskland ble klager bortvist av bakkepersonell og fikk ikke reise med oss. Han hadde
ikke pass å kunne vise frem eller som ble vist frem, han sier han hadde oppholdstillatelse
og dette ble bevist, men det kommer ikke frem hvordan dette ble bevist. 

Widerøe har forsøkt å innhente informasjon fra involvert gate personell, men klagen ble
innsendte til oss den 14.05, nesten 2 måneder etter reisen og det var dessverre ingen
som husker denne aktuelle episoden.

På generell basis så bruker alle flyselskap et system som heter IATA timatics for å
verifisere reisedokument krav og helse restriksjoner for destinasjon og transfer land eller
flyplass. Dette er et system i nåtid og etter som reglene er i stadig endring så kan vi ikke
gå bak i tid å se nøyaktig hvilke retningslinjer som sto i timatics på gjeldende tidspunkt.

Det ble også innført grensekontroll mellom Schengen land, noe som krever passkontroll
og dette kunne ikke klager vise til.

Nemnda bemerker

Det følger av EU-forordning 261/2004 artikkel 2 bokstav j at "nektet ombordstigning"
i forordningens forstand er ved "avvisning av passasjerer på en flyging, selv om de
har møtt til innsjekking på de vilkår som er fastsatt i artikkel 3 nr. 2, unntatt når det er
rimelig grunn til avvisningen, f.eks. av helse- eller sikkerhetsmessige årsaker eller fordi
reisedokumentene er utilstrekkelige."

Det avgjørende i dette tilfellet er om Widerøe hadde rimelig grunn til å avvise klager.

Den 15. mars 2020 trådte forskrift av 15. mars 2020 nr. 293 om bortvisning mv. av
utlendinger uten oppholdstillatelse i riket av hensyn til folkehelsen i kraft. Forskriften
hadde virkning for utlendinger som ankommer riket etter 16. mars kl. 08.00. 

Klagers avreise var den 16. mars 2020 kl. 15.45 og forskriften gjaldt derfor for klager.

Forskriften var ikke til hinder for at norske borgere eller utlendinger med
oppholdstillatelse kunne komme tilbake til Norge. 

Forskriften slo imidlertid fast at utlendinger uten oppholdstillatelse kan bortvises
av hensyn til folkehelsen, på grunn av utbrudd av den allmennfarlige smittsomme
sykdommen Covid-19. I rundskriv G-04/2020 datert 15. mars 2020 (opphevet 18.
mars 2020) kommer det frem at forskriften innebærer at alle utlendinger uten
oppholdstillatelse i Norge, som ikke omfattes av noen av unntakene, vil bli bortvist uten
nærmere vurdering av hvilken smittefare de individuelt utgjør.

Etter nemndas syn vil Widerøe derfor ha rimelig grunn til å avvise passasjerer som
ikke kunne sannsynliggjøre at de var omfattet av unntakene i forskriften. For klagers
vedkommende innebærer dette at klager måtte sannsynliggjøre at han hadde
oppholdstillatelse i Norge. 

Nemnda har delt seg i et flertall og et mindretall. 

Flertallet, lederen, bransjerepresentantene og forbrukerrepresentant Norman, mener
at hvorvidt klager på avreisedagen fremla gyldig dokumentasjon på at han hadde
oppholdstillatelse i Norge på det aktuelle tidsrommet er et bevisspørsmål som vanskelig
kan klarlegges under saksbehandlingen i nemnda. Flertallet mener derfor at saken skal
avvises, jf. transportklagenemndforskriften § 6-2 bokstav d.

Mindretallet, forbrukerrepresentant Faye-Lund, mener at det er overveiende sannsynlig
at klagers anførsel om at han hadde oppholdstillatelse er riktig. Det vises til at klager
ble sluppet gjennom gaten og kom inn på flyet før han fikk beskjed om at han likevel
ikke kunne reise. Ettersom den var en utenlandsreise, må klager ha kunnet fremvise
oppholdstillatelse. Mindretallet mener derfor at Widerøe ikke hadde rimelig grunn til å
avvise klager. 

I tråd med flertallets syn avvises saken.

Vedtak

Saken avvises jf. transportklagenemndforskriften § 6-2 bokstav d.