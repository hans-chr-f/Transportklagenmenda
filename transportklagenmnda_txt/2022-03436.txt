Vedtak i Transportklagenemnda
- Kollektivreiser

Sammendrag

Krav om frafall av gebyr som ble ilagt på grunn
av mangel på billett. Anført dårlig økonomi.

Dato
31.03.2023

Saksnummer
2022-03436

Tjenesteytere
Ruter

Klager har i det vesentlige anført

Klager ble ilagt gebyr på bussen den 29. september 2022.

Klager anfører at han ble ilagt gebyr på bussen som går fra Lillestrøm til Oslo. Klager
anfører at han har dårlig økonomi og ikke har penger til hverdagsbruk. Klager anfører at
både han selv og kona hans må få støtte fra NAV som følge av at de er en familie med
fire barn som ikke får god mat i hverdagen.

Klager anfører at de ikke har jobb, men at de har søkt og går på skole. Klager anfører at
de ikke har mottatt stipend og at Lånekasse behandler søknaden deres. Klager anfører
at han har ryggproblemer og ikke kan jobbe hardt, men han har søkt, men ikke fått svar
ennå fra NAV på grunn av nedsatt funksjonsevne.

Klager viser til innsendt bekreftelse fra NAV på at familien har dårlig økonomi og at det er
vanskelig for dem å få betalt gebyret.

Klager krever frafall av det ilagte gebyret.

Tjenesteyterne har i det vesentlige anført
Klager ble ilagt gebyr på bussen den 29. september 2022.

Det ble fremvist et reisekort som ikke inneholdt gyldig billett for reisen. Det kommer
frem i klagers henvendelse at gyldig billett ikke kan fremvises på grunn av økonomiske
utfordringer. Ruter forstår at det kan være situasjoner hvor en av ulike grunner velger å
reise uten gyldig billett, men selskapet kan ikke forskjellsbehandle kundene på bakgrunn
av inntekten eller livssituasjonen deres.

Det vises til Ruters reisevilkår, punkt 3:
Passasjeren skal:
a) betale for reisen i henhold til de vilkår og priser Ruter har fastsatt.
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.

Ruter ser ingen grunn til at det skal gis frafall av dette gebyret.

Nemnda bemerker

Klager ble ilagt gebyr på bussen den 29. september 2022 som følge av manglende gyldig
billett.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hadde ikke billett, og vilkårene for å ilegge gebyr var således til stede.

Klager har anført at de er en familie med dårlig økonomi og at de ikke har penger til
hverdagsbruk. Klager har videre anført at de får støtte fra NAV og at de har søkt om
støtte fra Lånekassen i forbindelse med skolegang.

Nemnda har forståelse for klagers frustrasjon. Det er likevel den reisendes ansvar å
sørge for billett ved reiser med kollektiv transport.

Nemnda har vurdert en rekke saker der manglende billettkjøp er begrunnet med årsaker
som dårlig tid, sykdom, stress og dårlig økonomi. Nemnda har ikke funnet at slike
grunner er tilstrekkelig til å anbefale frafall av gebyr. Nemnda har forståelse for at dette
kan oppleves strengt. Av hensyn til reiseforetakene er det imidlertid nødvendig å ha en
konsekvent praksis.

Vedtak

Transportklagenemnda kan ikke anbefale at klager gis medhold.