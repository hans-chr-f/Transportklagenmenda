Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
31.10.2016

Saksnummer
1307/15F

Tjenesteyter
Ryanair

Klager har i det vesentlige anført:

Klager skulle reist fra Haugesund til Malaga 3. juli 2015 kl. 19:25 (ankomst kl. 23:25) med
FR2552. Flyvningen ble forsinket på grunn av tekniske problemer og klager ble booket om til
dagen etter med ankomst Malaga kl. 12:00. Klage mottok forpleining som hotell og mat.

Klager krever standarderstatning 400 euro i henhold til EU-forordning 261/2004.

Ryanair har i det vesentlige anført:

Flyvningen FR2552 fra Haugesund til Malaga 3. juli 2015 ble forsinket grunnet tåke
på Haugesund flyplass. Det vises til fremlagt dokumentasjon. Klager har mottatt
hotellovernatting og ombooking til neste dag til Malaga.

Forsinkelsen var forårsaket ugunstige meteorologiske forhold og viser til kategori 12 i EU-
forordningen om ekstra ordinære omstendigheter. Det vises også til at dette var utenfor deres
kontroll og ut fra det ikke grunnlag for å utbetale noe i henhold til artikkel 7 i EU-forordningen.

Ryanair kan ikke imøtekomme klagers krav.

Det vises for øvrig til Ryanair sitt brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Ryanair har fremlagt log med angivelse av flyets bevegelser samt værrapport for Haugesund
lufthavn. Ryanair har ikke gitt en nærmere beskrivelse av hva som fremgår av rapportene
eller markert hva som er av betydning for klagesaken. Ryanair har følgelig ikke forholdt
seg slik nemnda ber om i epost av 17. november 2015. Nemnda er etter en samlet
vurdering av den oppfatning at Ryanair ikke har godtgjort at forsinkelsen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet. Forsinkelsen gir således rett til en standarderstatning på 400 euro. Nemnda anbefaler
at Ryanair utbetaler standarderstatningen.

Vedtak:

Transportklagenemnda-fly anbefaler at Ryanair utbetaler en standarderstatning på 400 euro.

Vedtaket var enstemmig.