Vedtak i Transportklagenemnda - Fly

Sammendrag

Krav om refusjon av billett grunnet bortvisning fra fly.

Dato
10.02.2014

Saksnummer
520/13F

Tjenesteyter
Norwegian Air Shuttle ASA

Krav om refusjon av billett grunnet bortvisning fra fly.

Klager har i det vesentlige anført:

Klager skulle reise fra Nice til Oslo den 16. mai 2013 kl. 13:35 med DY1405. Innsjekking gikk
fint, men opplevelsen senere finner klager sterkt kritikkverdig. Passasjerene ble fraktet ned en
bratt trapp og inn i en ventende buss. Denne ble fylt til randen av passasjerer, og luften ble
etter hvert svært ubehagelig.

Fremme ved flyet ble passasjerene nærmest jagd ut i regnet. Klager hadde plass på rad 28
og fikk beskjed om å gå opp trappen bak i flyet. Klager har et vondt kne, men klarte å komme
seg opp til slutt. Han gav en flyvertinne klart uttrykk for at behandlingen i avgangshallen og i
bussen var uakseptabel, og ba henne rapportere klagen til sin sjef.

Vel om bord la klager merke til at flyvertinnen og en kollega kikket på han og gliste, han
følte seg truffet og ba de ta av seg smilet. Norwegians påstand om at klager skal ha slått
knyttneven i håndflaten og truet to av flyvertene er helt absurd. På dette tidspunktet stod han
med en bok, et skrivebrett og et brev i hendene.

Purseren om bord kom deretter bort til klager og sa at han hadde oppført seg uhøflig mot
flyvertinnen, og at han av denne grunn kunne bli kastet av flyet. Klager trodde først han
spøkte, men det hele endte med at kapteinen beordret klager av flyet for truende oppførsel.

Klager ble booket om til dagen etter mot gebyr. Da han møtte opp på flyplassen dagen etter
var han urolig. Av frykt for å bli møtt med samme behandling på dette flyet, bestemte han
seg for å reise hjem med et annet selskap. Klager gikk glipp av 17. mai feiring hjemme med
familien.

Klager er en 77 år gammel professor som har reist mye. Han stiller seg sterkt kritisk til
behandlingen han ble utsatt for. At purseren ble fornærmet over klager burde ikke være
grunn nok til å kaste han av flyet. Klager opplevde purserens oppførsel overfor han som
uverdig, uprofesjonell og barnslig.

Klager krever en beklagelse fra Norwegian. Videre krever han refusjon av utgiftene han pådro
seg, samt kompensasjon for tort og svie.

Det vises for øvrig til klagers brev.

Norwegian har i det vesentlige anført:

I Norwegians generelle vilkår for befordring står det følgende: «Dersom en passasjer skulle
oppføre seg på en slik måte om bord i flyet at vedkommende setter sikkerheten til personer
om bord i fare eller mistenkes for å ville gjøre skade på fly og inventar, eller passasjeren
hindrer flybesetningen i å utføre sine plikter eller unnlater å rette seg etter anvisninger fra
besetningen om bord, ( ... ), kan flyselskapet ta de forhåndsregler ansett som nødvendige for
å hindre fortsettelse av slik oppførsel. Dette inkluderer også bruk av tvang. Passasjeren kan bli
satt av flyet, bli nektet videre befordring fra enhver flyplass, og kan bli anmeldt for straffbare
forhold begått om bord.»

Klager klagde på busstransporten fra terminalen til flymaskinen, og ba en i crewet om å
rapportere dette til sin sjef. Om bord i flyet var klager fortsatt truende og sa til to i crewet at
dersom de ikke sluttet i le skulle han tørke av smilene deres, dette mens han slo knyttneven
i hånden sin. Purseren om bord spurte deretter klager på en høflig måte hvorfor han var så
misfornøyd, men ble møtt med svært uhøflige svar. Purseren har aldri før blitt så fornærmet
av et annet menneske. Det vises til fremlagt rapport fra cabinpersonalet.

Purseren ga deretter kapteinen beskjed om at klager ikke var ønsket om bord på grunn av sin
arroganse og hans ubehagelige oppførsel mot crewet.

På grunnlag av ovennevnte kan Norwegian ikke imøtekomme klagers krav.

Det vises for øvrig til Norwegians brev.

Nemnda bemerker:

En passasjer som oppfører seg truende overfor mannskap eller passasjerer kan bli bortvist fra
flyet.

Partene er sterkt uenige om det var grunnlag for å bortvise klager i dette tilfellet. Nemnda
finner det vanskelig å ta stilling til saken uten at partene avgir muntlige forklaringer. Det har
nemnda ikke anledning til å ta i mot. Nemnda finner på denne bakgrunn å avvise klagen fra
behandling i nemnda, jf. transportklagenemndforskriften § 6-2 bokstav c)

Vedtak:

Klagen avvises.

Vedtaket var enstemmig.