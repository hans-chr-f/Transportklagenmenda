Vedtak i Transportklagenemnda - Fly

Sammendrag

Krav om erstatning og refusjon av utgifter. Klager mistet
flyvningen sin da flyvningen gikk før oppsatt avreisetidspunkt.

Dato
21.08.2018

Saksnummer
2017-03233

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1060 fra Oslo lufthavn (OSL) til Tallinn
(TLL) 10. desember 2017 kl. 07.50. Klager anfører at han ankom flyplassen i tidsrommet
04.30-05.00. Han sjekket inn bagasje og betalte kroner 400 da kofferten hans oversteg
tillatte vektbegrensninger for håndbagasje. Han gikk så videre til et serveringssted hvor
han spiste frokost. 

Deretter gikk klager til sikkerhetskontrollen. Det var mange mennesker der, og kontrollen
tok således noe tid. Han løp så i retning flyet. Da han ankom gaten ble han stoppet av to
sikkerhetsvakter. Han fikk av dem opplysninger om at flyet hadde gått kl. 07.35. 

Klager anfører at han hverken mottok informasjon eller hjelp fra Norwegians
serviceskranke, Han ble tilbudt flyreise neste dag kl. 10.10, men til en langt høyere pris.
Klager anfører at han hadde viktige møter i Tallinn i forbindelse med denne reisen. Han
hadde også bestilt hotellovernatting. 

På bakgrunn av de ovennevnte forhold har klager fremsatt følgende krav: 
Erstatning for tapt reise og hotellovernatting; 725,50 euro og 1 901 kroner. 
Refusjon av transportutgifter: kroner 699. 
Forpleining. 
Ekstrakostnad for betaling av bagasjeskap: kroner 80. 
Tapt arbeidsinntekt. 
Kompensasjon for tort og svie.

Tjenesteyterne har i det vesentlige anført
Norwegians flyvning DY1060 fra Oslo til Tallinn ble forsinket med fire minutter, og klager
har således ikke krav på standardkompensasjon. 

Klager anfører at han mistet flyet som følge av at avgangen fant sted før oppsatt
avgangstid. I følge reisedokumentene klager har lagt frem, fremgår tidspunktet for
flyavgang kl. 07.50 I følge Norwegians logger var avgangen kl. 07.50, og flyet ble pushet
fra gate kl. 07.54. Det var derfor ingen avvik fra Norwegians side. Årsaken til forsinkelsen
på fire minutter skyldtes at klagers bagasje måtte lastes av. De øvrige 153 passasjerene
på denne avgangen rakk flyvningen. 

Det følger av Norwegians vilkår at selskapet forbeholder seg retten til å nekte
ombordstigning for passasjerer som kom for sent til gate. Videre opplyses det om at
utgangen stenger 20 minutter før avgang. Det er passasjerenes eget ansvar å følge med
på flyplassens informasjonstavler og annonseringer som ble gjort. Oslo lufthavn er en
stille flyplass hvor det ikke annonseres over hele flyplassen. Gjenværende passasjerer
etterlyses ved den konkrete avgangen. Norwegian har ingen rapporter som skulle tilsi at
det var noen tekniske problemer med annonseringssystemet på flyplassen. 

Ved alle avganger vil det være passasjerer som ikke møter. Norwegian utsetter ikke
frister eller forsinker flyet hvis det er passasjerer som mangler. Ved noen tilfeller vil
selskapet drøye så lenge som mulig hvis innsjekkede passasjerer med  bagasje ikke har
kommet til utgangen. 

Selskapet avviser på ovennevnte grunnlag klagers krav.

Nemnda bemerker

Klager rakk ikke Norwegians flyvning DY1060 fra Oslo lufthavn (OSL) til Tallinn (TLL) 10.
desember 2017 med avgang kl. 07.50. 

Klager har anført at flyet gikk før tiden, og at han ikke fikk beskjed om dette.

Nemnda viser til fremlagt dokumentasjon, der det fremgår at flyet gikk fire minutter etter
planlagt tid. Nemnda kan derfor ikke se at klager har sannsynliggjort et ansvarsgrunnlag
for Norwegian. Det er passasjerenes eget ansvar å følge med på informasjonstavler,
og sørge for å være på plass ved utgangen i god tid før ombordstigningen stenger.
Ombordstigningen stengte i dette tilfellet 20 minutter før avgang. At klager ikke rakk
flyvningen, må han selv bære ansvaret for.

Det er derfor ikke grunnlag for erstatning.

Vedtak

Transportklagenemnda - fly anbefaler ikke at klager gis medhold.