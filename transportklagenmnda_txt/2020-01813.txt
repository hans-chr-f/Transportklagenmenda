Vedtak i Transportklagenemnda - Fly

Sammendrag

Krav refusjon av flybilletter og standardkompensasjon
som følge av kansellert flyvning. Covid-19.

Dato
01.12.2020

Saksnummer
2020-01813

Tjenesteytere
SAS

Klager har i det vesentlige anført

Klager skulle reise med SK4769 fra Oslo til Praha den 18. mai 2020 med planlagt avreise
kl. 10:05. Den 9. mai 2020 mottok klager informasjon om at flyet var kansellert. Klager
viser til at SAS hevder at kanselleringen skyldes covid-19, men at flyselskapet ikke har
dokumentert dette. Klager anfører at det er minst like sannsynlig at flyet hadde for lavt
belegg til at det var økonomisk lønnsomt for SAS å gjennomføre flyvningen.

Klager krever refusjon av flybilletter pålydende NOK 789 og standardkompensasjon
pålydende EUR 250 som følge av kanselleringen.

Tjenesteyterne har i det vesentlige anført
SAS har vist til at klager har fremmet krav om kompensasjon etter EU-forordning 261/04
i forbindelse med kanselleringen av hans booking med SK4769 fra Oslo til Praha den 18.
mai 2020. SAS bestrider kravet og anfører at kanselleringen skyldtes forhold forbundet
med den globale covid-19 pandemien, herunder innreiserestriksjoner.

SAS viser til at det fremgår av PNR-historien at klagers avgang fra Oslo til Praha ble
innstilt den 07. mai 2020, 11 dager før avreise. Klager fikk beskjed om kanselleringen
og at han måtte kontakte SAS for eventuell ombooking/refusjon. SAS kan ikke se at
klager har kontaktet selskapet. SAS har videre lagt ved dokumentasjon fra SAS Slot som
bekrefter at det var covid-19 som var årsaken til innstillingen.

SAS har vist til at pandemien har ført til at etterspørselen for flytransport har gått
drastisk ned og som en konsekvens av dette har ikke flyselskapene hatt mulighet til å
generere omsetning, og således inntjening fra den viktigste inntektskilden (billettsalg).
Samtidig har enhetskostnader og faste kostnader forbundet med å gjennomføre
en flyvning holdt seg på likt nivå. Disse kostnadene består av blant annet drivstoff,
vedlikehold av flyene samt lønnskostnader til ansatte.
SAS legger til grunn at det rettslige utgangspunktet for vurderingen om klagers rett til
standardkompensasjon er EU-forordning 261/2004. Hovedregelen er at klager har rett
på kompensasjon dersom flyvningen innstilles eller blir vesentlig forsinket, jf. artikkel 5
og 7. Klager har derimot ikke rett på kompensasjon dersom flyselskapet kan bevise at
kansellering eller forsinkelse skyldtes ekstraordinære omstendigheter som ikke kunne
ha vært unngått selv om alle rimelige tiltak har blitt truffet, jf. artikkel 5 (3). Hva som
defineres som ekstraordinære omstendigheter er ikke listet opp i forordningen, men har
gjennom rettspraksis blitt definert som begivenheter som ikke er en del av flyselskapets
sedvanlige aktivitetsutøvelse, og at den skal ligge utenfor flyselskapets faktiske kontroll.

Ettersom pandemien er verdensomspennende, har stater mer eller mindre stengt
grensene i den hensikt å unngå smittespredning. De offisielle reiserådene fra UD har
vært at man skal unngå alle reiser som ikke er strengt tatt nødvendige, samt at det har
vært påbud om karantene dersom en kommer hjem fra utenlandsreise. SAS anfører at
slike råd og anbefalinger gitt av myndighetene åpenbart oppfyller vilkårene for å være
utenfor flyselskapets sedvanlige aktivitetsutøvelse og utenfor flyselskapets faktiske
kontroll. Dette må gjelde selv om det rent lovteknisk ikke har eksistert et reiseforbud. SAS
viser til at EU-kommisjonen støtter dette synspunktet og har i den forbindelse vist til en
uttalelse fra EU-kommisjonen i deres tolkningsveileder «Interpretative Guidelines on EU
Passenger Rights Regulations in the context of  the developing situation with Covid-19».

EU-kommisjonen har videre uttalt at vilkåret om ekstraordinære omstendigheter må
være oppfylt i de tilfeller der myndighetene forbyr spesifikke ruter eller forbyr/fraråder
personer å dra slik at flyvningen ikke lenger har noe hensikt. SAS anfører at dette er
tilfellet for de aller fleste SAS-flyvninger som er kansellert etter rådene fra UD trådte i
kraft.

SAS viser til at på grunn av nedgang i antall innkommende bookinger og på grunn av at
flere reisende kansellerer sine reiser sett i sammenheng med reiserådene, har det vært
nødvendig for SAS å kansellere de fleste av rutene under pandemien da det ikke finnes
passasjerer. SAS har vist til at EU-kommisjonen har i den sammenheng uttalt at det må
være anledning for flyselskapene å ikke vente i det lengste med å kansellere.

SAS mener at det også må legge vekt på at situasjonen de første månedene etter at
utbruddet ble kjent var ekstremt uoversiktlige, og selv om de offisielle reiserådene
først kom 14. mars 2020, var SAS i dialog med FHI om smittevernstiltak allerede i
månedsskiftet februar – mars.  

Ett av smittevernstiltakene var at besetningsmedlemmer som hadde vært om bord i
et fly der det enten var mistanke om smitte eller påvist smitte, måtte i karantene. Etter
hvert begynte viruset å spre seg svært raskt i Europa, og særlig flyvninger fra Alpene
ble gjenstand for mange antatte smittetilfeller. En åpenbar konsekvens av dette var at
det etter hvert ble mangel på besetningsmedlemmer til å operere de allerede planlagte
rutene.

Civil Aviation Authority (UK CAA) har erkjent at flyselskap kan velge å kansellere
en flyvning hvis bare et lite antall passasjerer forventes å reise, selv om det ikke er
forbudt å gjøre det, hvis tjenester på destinasjonen som hotell eller restaurant ikke
er operasjonelle og at en slik kansellering også kan ansees som en ekstraordinær
omstendighet. SAS viser videre til at det er også bortkastet miljøressurser å betjene
flyvninger med ingen eller svært få passasjerer.

I en normal situasjon ville de fleste flyselskaper ombooke rammede passasjerer som
følge av et kansellert fly. Det har imidlertid ikke vært mulig for SAS å dra nytte av de
normale interlining-avtalene med konkurrerende flyselskaper under denne pandemien.
De fleste flyselskaper har begrenset billettsalget og overføringer av rammede passasjerer
fra andre flyselskaper som en sikkerhet dersom de selv ender opp med å måtte
kansellere flyvninger. På toppen av dette har ikke det utbredte booking systemet
Amadeus taklet det enorme antallet kansellerte flyvninger og har derfor ikke vist de
faktiske booking tall eller flystatus. Kombinasjonen av dette har gjort det umulig å booke
om til andre selskaper.

Basert på det ovenstående, er SAS av den oppfatning at kanselleringen av klagers fly er
forårsaket av covid-19 og dermed må anses som en ekstraordinær hendelse.
SAS viser til at de har refundert klagers billett i sin helhet, men at selskapet ikke kan
imøtekomme klagers krav om EU-kompensasjon i dette tilfellet.

Nemnda bemerker

Klager har krevd refusjon av sine flybilletter og standardkompensasjon i henhold til EU
261/2004. Nemnda legger til grunn at SAS har refundert klagers flybilletter og vil derfor
kun ta stilling til spørsmålet om standarderstatning.

Kansellering gir rett til standardkompensasjon med mindre flyselskapet godtgjør at
innstillingen skyldes ekstraordinære omstendigheter som ikke vært unngått selv om alle
rimelige tiltak var truffet, jf. EU-forordning 261/2004 artikkel 5 og 7.

Nemnda har delt seg i et flertall og et mindretall. 

Flertallet, bransjerepresentantene og lederen, mener at flyselskapet har dokumentert
at kanselleringen skyldes covid-19 pandemien, og at dette er en ekstraordinær
omstendighet i forordningens forstand. Det har heller ikke vært mulig å ombooke
passasjerer som har blitt rammet av kansellerte flyvninger, da de fleste flyselskapene har
begrenset billettsalg og overføring av rammede passasjerer fra andre flyselskap som en
sikkerhet i tilfelle de selv ender opp med å måtte kansellere flyvningen. 

Flertallet mener at flyselskapet i tilstrekkelig grad har godtgjort at kanselleringen skyldtes
ekstraordinære omstendigheter i forordningens forstand, som ikke kunne vært unngått
selv om alle rimelige tiltak var truffet. 

Mindretallet, forbrukerrepresentanten, mener at det ikke er dokumentert med
sannsynlighetsovervekt at kanselleringen skyldes ekstraordinære omstendigheter.
Dokumentasjonen fremlagt fra selskapet er generell og beskriver ikke konkret årsaken
til kanselleringen av SK4829. Mindretallet viser til at dokumentet "traffic and flight
information" henviser til covid-19 som årsak til kanselleringen, men uten å spesifisere
ytterligere. Den  mest sannsynlige årsaken til kanselleringen er i henhold til selskapets
tilsvar mangel på passasjerer, noe som et mindretallets syn ikke utgjør en ekstraordinær
omstendighet i denne sammenheng. 

Nemnda anbefaler at klager ikke gis medhold i sitt krav om standarderstatning.  

Vedtaket er fattet med den dissens som fremgår over. 

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly kan ikke anbefale at klager gis medhold i sitt krav om
standarderstatning.