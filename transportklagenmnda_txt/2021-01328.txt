Vedtak i Transportklagenemnda - Fly

Sammendrag

Krav om refusjon av flybilletter grunnet kansellering.

Dato
27.01.2022

Saksnummer
2021-01328

Tjenesteytere
Gotogate - Marco Polo
SAS
Norwegian Air Shuttle

Klager har i det vesentlige anført

Klager hadde bestilt separate billetter for to personer hos Gotogate t/r Kristiansand -
Svalbard. Utreisen var med Norwegian den 11. januar 2021 på referanse VOWPUG, og
returen var med SAS den 14. januar på referanse VOXUKK. Pris USD 1 068,21.

Den 29. desember mottok klager epost fra Gotogate om at både utreisen og returen var
kansellert, og at klager ville motta refusjon. Klager har til dags dato enda ikke mottatt
refusjon fra verken reisebyrået eller flyselskapene. 

Klager krever standarderstatning i henhold til EU-forordning 261/2004, samt full refusjon
av flybillettene.

Tjenesteyterne har i det vesentlige anført
Verken SAS eller Norwegian har avgitt uttalelse til nemnda. 

Gotogate har i det vesentlige anført:

Gotogate er en formidler av flybilletter, og må forholde seg til flyselskapenes regler og
vilkår.

Gotogate har på vegne av klager sendt søknad om refusjon av flybillettene til hvert av
selskapene, men har ikke mottatt noen betalingsretur.

Nemnda bemerker

Nemnda legger til grunn at klager hadde to separate bestillinger, en med Norwegian
fra Kristiansand til Longyearbyen med avreise den 11. januar, og en med SAS fra
Longyearbyen til Kristiansand med avreise den 14. januar.

SAS og Norwegian har tross oppfordring ikke avgitt uttalelse til nemnda.

Kansellering gir grunnlag for standarderstatning etter EU-forordning 261/2004 artikkel
5 og 7 med mindre flyselskapet kan bevise at passasjeren har fått informasjon om
endringen minst 2 uker før planlagt avgangstid. Basert på sakens opplysninger legger
nemnda til grunn at klagers flyvninger mellom Kristiansand til Longyearbyen med
Norwegian ble kansellert mindre enn 14 dager i forveien, og at klagers flyvninger mellom
Longyearbyen til Kristiansand med SAS ble kansellert mer enn 14 dager i forveien. Klager
har derfor krav på standarderstatning i henhold til EU-forordning 261/2004 artikkel 5
nummer 1 bokstav c) med 400 euro per person fra Norwegian. Klager har imidlertid ikke
krav på standarderstatning for returreisen med SAS, jf. EU-forordning 261/2004 artikkel 5
nummer 1 bokstav c punkt i). 

Klager krever refusjon av billettene, noe hun har krav på ved kansellering i henhold til
EU-forordning artikkel 8 nummer 1 dersom hun velger dette fremfor omruting. 

Det følger av EU-forordning 261/2004 artikkel 5 nr. 1 at det ved kansellering er det
"transporterende luftfartsselskapet" som skal tilby assistanse etter artikkel 8, altså
omruting eller refusjon. Dette gjelder også om billetten er kjøpt av et online reisebyrå.
Flyselskapene er etter forordningen ansvarlig overfor passasjeren direkte. Nemnda
mener derfor at SAS og Norwegian må refundere klagers billetter direkte til klager.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Norwegian utbetaler 400 euro per person til klager,
og at SAS og Norwegian refunderer klagers billetter direkte til klager.