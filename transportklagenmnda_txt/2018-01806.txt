Vedtak i Transportklagenemnda - Fly

Sammendrag

Krav om refusjon av flybillett grunnet nektet ombordstigning.

Dato
13.06.2019

Saksnummer
2018-01806

Tjenesteytere
Ticket
SAS
Thai Airways

Klager har i det vesentlige anført

Klager hadde bestilt en reise hos Ticket.no fra Trondheim til Manila t/r via Oslo og
Bangkok den 15. - 23. juni 2018 med SAS og Thai Airways, pris kroner 7 753. 
Klager møtte til innsjekk i Trondheim med et ikke-maskinlesbart nødpass og fikk reise til
Oslo. På Gardermoen ble klager imidlertid stanset med den begrunnelse at hans pass
ikke var godkjent for reise til Filippinene. 

Klager stiller seg kritisk til at han fikk reise første strekning av reisen dersom passet
ikke var gyldig. Videre stiller han seg undrende til at passet ikke ble godkjent da både
politi og ambassade hevder nødpasset er godkjent. Klager viser til fremlagt utskrift
fra UD og ambassaden hvor det kommer frem at nødpass er godkjent for reise til
Filippinene, og at nødpass er unntatt fra reglen om at pass ved reise til enkelte land må
være maskinlesbare.   

Klager krever refusjon av den tapte flybilletten, samt en kompensasjon for hendelsen og
for den avbrutte reisen. Klager har mottatt delvis refusjon av billetten (ca kroner 6000). 

Det vises for øvrig til klagers brev.

Tjenesteyterne har i det vesentlige anført
Ticket.no har i det vesentlige anført:

Før klager fullførte sin bestilling krysset han av for å ha lest regler og vilkår. Her kommer
følgende frem: 

"MERK! Krav for innreise og visum for å endre. Kontakt alltid respektive lands ambassade
for den nyeste informasjonen. Det er ditt ansvar som reisende å kontrollere at du har
gyldige reisedokumenter, pass, visum, visum for mellomlanding, nødvendige vaksiner og
eventuelt andre dokumenter som kreves."

Ticket.no har mottatt godkjennelse fra Thai Airways om refusjon av klagers billett
pålydende kroner 6 065. Beløpet er refundert klagers kort.  

Ticket kan ikke imøtekomme klagers krav utover dette. 

Det vises for øvrig til Tickets brev. 

SAS har i det vesentlige anført:

Ved ombordstigning i Oslo på TG955 ble det foretatt dokumentkontroll, og klager ble
nektet ombordstigning fordi han reiste med et ikke maskinlesbart nødpass.
Flyselskapene forholder seg til TIM (Travel Information Manual) for å sjekke
hvilke innreisedokumenter som kreves av de forskjellige landene. Dette er en
publikasjon som utgis av IATA en gang i måneden, og det er de forskjellige lands
immigrasjonsmyndigheter som er ansvarlig for å melde inn endringer og oppdateringer
til
enhver tid. 

På det tidspunktet klager skulle reise til Filipinene var ikke manuelt nødpass for norske
statsborgere gyldig i henhold til TIM, SAS viser til fremlagt dokumentasjon.  

Klager har mottatt refusjon fra Thai Airways for sin ubenyttede billett, SAS kan ikke se at
klager har krav på ytterligere kompensasjon. 

Det vises for øvrig til SAS' brev. 

Thai Airways har i det vesentlige anført:

Klager hevder ansatte ved innsjekk på Værnes kontaktet Gardermoen og fikk til svar at
nødpass var tillatt til Filippinene. Det kan være klager unnlot å fortelle at hans nødpass
ikke var maskinlesbart. 

Thai Airways viser til fremlagt utskrift fra TIMATIC som alle flyselskap må forholde
seg til. Her kommer det frem at ikke-maskinlesbart nødpass ikke er gyldig for reise til
Filippinene. 

Mangel på gyldige reisedokumenter vil føre til nektet ombordstigning.

Thai Airways ønsker av godvilje å refundere klagers billett, men denne søknaden må gå
via klagers reisebyrå hvor billetten er kjøpt. Thai Airways kan ikke imøtekomme klagers
krav utover dette.

Nemnda bemerker

Passasjerene plikter selv å sørge for å ha gyldige reisedokumenter, herunder
pass. Ugyldig pass kan føre til at passasjerene ikke får reise inn i vedkommende
land. Flyselskapet er ansvarlig for å kontrollere at passasjerene har nødvendige
reisedokumenter. Dersom selskapet tar med passasjerer som ikke har papirene i orden,
kan selskapet bli ilagt en bot av vedkommende lands myndigheter. Selskapet må videre
besørge retur av passasjeren.

Da flyselskapet kontrollerte reisedokumentene på Gardermoen og fant at klager reiste
på ikke-maskinlesbart nødpass, var det korrekt å nekte ham ombordstigning i henhold til
reglene fastsatt av filippinske myndigheter på det tidspunktet. 

I forholdet mellom passasjeren og flyselskapet er det etter nemndas vurdering
passasjeren som har ansvaret for å ha gyldige reisedokumenter. I dette tilfellet burde
klager sjekket med filippinske myndigheter eller den filippinske ambassaden om ikke-
maskinlesbart nødpass var godkjent reisedokument. 

Nemnda er av den oppfatning at verken Ticket, SAS eller Thai Airways er ansvarlig for
at klager ikke fikk sjekket inn på Gardermoen og finner ikke å kunne anbefale at han gis
medhold.

Vedtak

Transportklagenemnda - fly finner ikke å kunne anbefale at klager gis medhold.