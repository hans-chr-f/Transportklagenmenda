Vedtak i Transportklagenemnda - Fly

Sammendrag

Krav om refusjon av ubenyttede billetter.

Dato
19.10.2022

Saksnummer
2022-00956

Tjenesteytere
Gotogate - Marco Polo

Klager har i det vesentlige anført

Klager hadde bestilt en tur-retur reise for seg selv fra London til Bahrain 11. april med
retur til Oslo den 24. april 2022, ordrenummer LGxx5Q. I tillegg bestilte han en tur-retur
reise for sine foreldre og to søsken fra Oslo til Bahrain 8. – 24. april 2022, ordrenummer
LGxxD9. Reisene ble bestilt gjennom Gotogate.

Klager kontaktet Gotogate første gang i slutten av mars, da de ønsket å endre billettene.
Klager mottok en automatisk mail fra Gotogate den 1. april der de bekreftet å ha mottatt
klagers forespørsel om ombooking av bestilling som gjaldt LGxx5Q, og der de ba klager
ringe før avreise dersom endringen skulle utføres. Klager har forsøkt å nå selskapet per
telefon, noe som var umulig, da samtaler ble avbrutt etter lang ventetid. Siste kontakt
ble gjort 4. april, der samtalen også ble brutt. Gotogate sendte samme dag en mail, der
de skrev at selskapet skal ha forsøkt å ringe klager tilbake vedrørende ordrenummer
LGxxD9. 

Klager sendte søknad om full refusjon av samtlige billetter den 4. april 2022.

Tjenesteyterne har i det vesentlige anført
Marco Polo Travel AS, Gotogate, er en formidler av flytjenestene som tilbys på nettsiden
Gotogate.no De er kun formidler av disse tjenestene og selve avtalen om en flyreise
inngås mellom kunden og det aktuelle flyselskapet. De er ikke medleverandør av
flytjenestene, men bundet av instruksjoner og regler fra flyselskapene, og har derfor
en begrenset rolle og forpliktelse i forhold til flytjenester som ikke er levert av dem.
Gotogate informerer tydelig om sin rolle flere steder på nettsidene og i sine generelle
vilkår. Kunden har bekreftet å ha lest og akseptert de generelle vilkårene da han bestilte
billettene.

Kunden booket ordre LGxxD9 på Gotogate.no den 5. januar 2022 for fire passasjerer
fra Oslo til Bahrain 8.- 24. april 2022. I tillegg booket han ordre LGxx5Q som gjaldt fly
for 1 person fra London til Bahrain med retur til Oslo. Billettene ble utstedt på Gulf Air
dokument, og flyvningen skulle gå med Gulf Air og SAS.

Kunden kontaktet Gotogate den 27. mars 2022, der han ba om en endring
på ordrenummer LGxxD9. Dessverre oppstod det en teknisk feil i det globale
bookingsystemet, noe som gjorde at ombookingsprosessen ikke kunne fullføres,
da prissetting ikke var mulig. Dette er utenfor selskapets kontroll. Det ble sendt en
betalingslink til kunden to ganger som omfattet gebyr for ombooking. Klager betalte
aldri noe, og derfor ble det heller ikke utført noen endring av reisen. Da klager kontaktet
Gotogate den 4. april 2022, var prissetting fremdeles ikke mulig, og klager ble henvist til å
kontakte flyselskapet direkte for å endre reisen. 
Kunden ringte tilbake til Gotogate samme dag, og ba om full refusjon. Det ble informert
om Gotogate sine reisevilkår i tillegg til flyselskapets regler for avbestilling, og kunden
godtok ikke kostnaden ved avbestillingen. Kunden bekreftet ikke at avbestilling skulle
gjøres. 

Kundens billetter er ikke refunderbare, men Gotogate kan søke refusjon av refunderbare
skatter dersom kunden bekrefter avbestillingen. Dersom flyselskapet godkjenner
en søknad, og refunderer dette, vil Gotogate i så fall som en goodwill ikke belaste
serviceavgift.

Nemnda bemerker

Nemnda legger til grunn at billettene ikke var refunderbare, men at klager kunne endre
billettene mot å betale et gebyr i henhold til vilkårene til Gotogate punkt 3.5. Klager har
krevd full refusjon av billettene og nemnda må derfor vurdere om klager har krav på
erstatning for billettutgiftene.

Det følger av vilkårene punkt 3.5.2 at «Hvis du ønsker å gjøre en endring i bestillingen
din eller be om refusjon grunnet avbestilling, tilbyr vi som en egen tilleggstjeneste å
håndtere forespørselen på dine vegne, forutsatt at flyselskapets vilkår tillater en slik
endring eller refusjon grunnet avbestilling. Under prosessen med bestilling av slike
tilleggstjenester vil vi informere deg om eventuelle ytterligere vilkår som gjelder for disse
tilleggstjenestene.  Klikk her for en liste over våre avgifter»

Videre følger det av vilkårene punkt 3.5.3 at «For at vi skal kunne håndtere
endringsforespørselen din, må vi motta den (kun via telefon) senest 24 timer før reisens
start.»

Nemnda bemerker at Gotogate etter vilkårene har forpliktet seg til å håndtere
forespørsler om endring i bestillingen. Spørsmålet for nemnda er om Gotogate har
opptrådt uaktsomt under behandlingen av klagers forespørsel.

Det følger av sakens dokumenter at klager tok kontakt med kundeservice hos Gotogate
flere ganger mellom den 27. mars og den 4. april 2022 for å endre billettene. Gotogate
har opplyst at det ikke var mulig å gjennomføre endringer den 27. mars grunnet feil på
det globale bestillingssystemet som gjorde at det ikke var mulig å se flyselskapets pris for
ombookingen. Klagers henvendelse opplyses å ha blitt sendt til supportavdelingen for
oppfølging. 

Nemnda mener at GotoGate er ansvarlig for den manglende oppfølgningen av kundens
billett, basert på kontrollansvaret. Klager har forsøkt å få hjelp fra Gotogate, og de har
ikke klart å hjelpe ham. Klager har opplyst at han etter gjentatte forsøk på å endre
billetten ga opp dette og at han derfor heller ba om refusjon av billettene den 4. april.

Det er vedlagt intern logg fra Gotogate som viser at det skal være sendt et
ombookningsgebyr på kr 3219 til klager via en lenke den 27. mars og den 30. mars, men
at den ikke er betalt. Videre er det vedlagt epost fra Gotogate den 29. mars der klager
bes ta kontakt på telefon for å endre bookingen, epost av den 1. april der det opplyses
om vilkårene for endring og epost av 4. april der det fremkommer at telefonsamtalen ble
brutt, at klager er blitt forsøkt oppringt samt at klager bes ta kontakt igjen dersom han
ønsker hjelp. 

Nemnda bemerker at det ikke er tvil om at klager gjentatte ganger har forsøkt å fa hjelp
til å endre billettene og at Gotogate har mislyktes med å hjelpe klager. Nemnda mener
derfor at Gotogate har opptrådt erstatningsbetingende. Nemnda anbefaler at klager gis
medhold.

Vedtak

Transportklagenemnda anbefaler at klager gis medhold.