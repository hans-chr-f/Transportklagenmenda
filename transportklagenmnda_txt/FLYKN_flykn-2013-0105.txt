Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
04.11.2013

Saksnummer
105/13F

Tjenesteyter
Air Baltic / Air Moldova

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Chisinau via Riga den 28. desember 2012 kl. 18:35. BT154 fra
Oslo til Riga var forsinket slik at klager mistet sin videreforbindelse kl. 22:25.

Klager ble booket om til neste dag via Milano og Verona. Flyet fra Verona til Chisinau med Air
Moldova ble to døgn forsinket grunnet teknisk feil, slik at klager ankom bestemmelsesstedet
79 timer senere enn planlagt.

Klager krever standarderstatning i henhold til EU-forordning 261/2004.

Det vises for øvrig til klagers brev.

Air Baltic har i det vesentlige anført:

BT154 fra Oslo til Riga ble 1 t 4 min forsinket grunnet sterk motvind på innkommet fly fra Riga
til Oslo, det vises til fremlagt logg. Klager ble innlosjert på hotell og booket om til neste ledige
avgang i henhold til EU-forordning 261/2004.

Hendelsen er ikke kompensasjonsberettiget da forsinkelsen oppstod som følge av
ekstraordinære hendelser utenfor Air Baltics kontroll.

Air Baltic ber klager henvende seg til operating carrier, Air Moldova, vedrørende
kanselleringen av flighten mellom Verona og Chisinau.

På grunnlag av ovennevnte kan Air Baltic dessverre ikke imøtekomme klagers krav.

Det vises for øvrig til Air Baltics brev.

Air Moldova har ikke avgitt uttalelse til nemnda.

Nemnda bemerker:

Nemnda legger på bakgrunn av de foreliggende opplysninger til grunn at flygningen til Riga
ble forsinket slik at klager ikke rakk sin videreforbindelse til Chisinau. Hun ble omrutet med
annet selskap og ankom sitt bestemmelsessted 79 timer forsinket.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda legger på bakgrunn av de foreliggende opplysninger til grunn at flyet til Riga ble
forsinket som følge av sterkt motvind på tidligere flygning. Nemnda er av den oppfatning at
dette er å betrakte som en ekstraordinær omstendighet som ikke kunne unngås selv om alle
rimelige tiltak var truffet. Forsinkelsen gir følgelig ikke rett til standarderstatning etter EU-
forordningen.

Air Baltic omrutet klager med Air Moldova.

Omrutingen er i overensstemmelse med forordningen artikkel 6 jf. artikkel 8.

Flygningen med Air Moldova ble forsinket. Dette er et forhold Air Baltic ikke kan klandres for.
Et eventuelt erstatningskrav må rettes mot Air Moldova.

Dersom klager ikke kommer til enighet med Air Moldova, hører en eventuell klage inn
under italiensk nemnd. Nemnda viser til at det følger av forordningen artikkel 16 at det er
klageorganet i det land hendelsen oppstod som skal behandle saken.

Vedtak:

Transportklagenemnda-fly finner ikke å kunne anbefale at klager gis medhold i sitt krav om
standarderstatning som følge av forsinkelsen i Oslo.

Saken mot Air Moldova hører inn under italiensk nemnd, og oversendes denne.

Vedtaket var enstemmig.