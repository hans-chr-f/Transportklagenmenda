Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
28.05.2014

Saksnummer
110/14F

Tjenesteyter
KLM

Klager har i det vesentlige anført:

Klager skulle reise fra Oslo til Manchester via Amsterdam den 6. desember 2013 kl. 19:05 med
KL1150/KL1097.

Da klager skulle sjekke inn på nettet om morgenen oppdaget han at KL1150 som skulle gå om
kvelden allerede var kansellert. Klager kontaktet KLM som forklarte at det ikke var noe ledige
de neste to dagene.

Klager stiller seg undrende til at flyet ble kansellert så lenge før avgang, og at andre KLM
fly gikk som normalt tidligere den dagen. Klager mistenker at KLM kansellerte KL1150 av
kommersielle årsaker.

Klager krever standarderstatning 250 euro per person i henhold til EU-forordning 261/2004.

Det vises for øvrig til klagers brev.

KLM har i det vesentlige anført:

KL1150 ble kansellert som følge av de dårlige værforholdene i Amsterdam den dagen, det
vises til fremlagt værrapport. Hendelsen var utenfor KLMs kontroll.

Klager hevder KL1150 ble kansellert av kommersielle årsaker. KLM ble etter ordre fra Air
Traffic Control pålagt å kansellere et bestemt antall flygninger av sikkerhetshensyn. KLM valgte
å kansellere flygninger med minst belegg.

I henhold til EU forordning 261/2004 er kanselleringer ikke kompensasjonsberettiget dersom
flyselskapet kan bevise at hendelsen ble forårsaket av ekstraordinære omstendigheter som
ikke kunne vært unngått selv om alle rimelige tiltak var truffet.

KLM har refundert klagers ubenyttede billetter, men kan ikke imøtekomme hans krav om
standarderstatning.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at KLM ble pålagt å
kansellere et bestemt antall flygninger til og fra Amsterdam grunnet værforholdene. Nemnda
antar at dette skyldtes at det av sikkerhetsmessige grunner måtte opereres med større
avstand mellom flybevegelsene enn vanlig.

KLM valgte å kansellere flygninger med færrest antall passasjerer.

Nemnda er av den oppfatning at årsaken til det pålagte antall innstillinger må anses som en
ekstraordinær omstendighet. Nemnda finner det videre rimelig at KLM i den foreliggende
situasjon valgte å kansellere flygninger med minst belegg.

Kanselleringen gir etter dette ikke rett til standarderstatning etter EU-forordningen.

Vedtak:

Transportklagenemnda - fly finner etter dette ikke å kunne anbefale at klager gis medhold.

Vedtaket var enstemmig.