Vedtak i Transportklagenemnda - Fly

Sammendrag

Klager krever å få dekket sine ekstrautgifter og standard kompensasjon
i følge EU forordningen 261/2004 på grunn av kansellering av flyavgang.

Dato
24.03.2010

Saksnummer
195/09F

Tjenesteyter
Wizz Air Hungary

Klager krever å få dekket sine ekstrautgifter og standard kompensasjon i følge EU
forordningen 261/2004 på grunn av kansellering av flyavgang.

Klager har i det vesentlige anført:

Klager skulle reise 3. april 2009 fra Torp til Kiev. Flyet ble kansellert på grunn av tåke. Flyet
ble omdirigert fra Torp til Gardermoen, og passasjerene ble fraktet med buss fra Torp til
Gardermoen for å reise derfra til Kiev. Da passasjerene ankom Gardermoen hadde flyet
returnert til Kiev uten å ta med noen passasjerer.

Klager er av den oppfatning at det ikke var nødvendig å kansellere flyvningen i det flyet ble
omdirigert til Gardermoen.

Det beste Wizz Air kunne tilby klager var omruting til en flyvning til Kiev som var uken etter.
Klager kunne ikke reise en uke senere. Det ville ha påført henne store ekstrautgifter. Hun var
nødt til å komme seg til Kiev på en annen måte. De ekstrautgiftene hun fikk ved å reise på en
annen måte beløper seg totalt til kr 7.569 som hun ønsker dekket av Wizz Air sammen med
standard kompensasjon for kansellering i følge EU forordningen 261/2004.

Wizz Air har ikke svart på henvendelsen av 23. juli 2009 fra Flyklagenemnda, men har
svart slik til klager:

Wizz Air viser til at kanselleringen skyldtes tett tåke på Torp flyplass. Da dette er
omstendigheter som er utenfor flyselskapets herredømme, er de ikke ansvarlig for å betale
erstatning til de reisende, men de reisende ble omrutet til en senere avgang.

Mht landingen på Gardermoen var det hele tiden klart at flyet ikke ville frakte passasjerer
derfra. Det ble det opplyst om på Torp.

Wizz Air har tilbudt klager refusjon av billettens pris på kr 291. Wizz Air beklager denne
hendelsen.

Nemnda bemerker:

Nemnda legger på bakgrunn av de foreliggende opplysninger til grunn at flyet til Kiev ble
kansellert pga tåke. Flyet landet på Gardermoen. Det er opplyst at det ikke var tid til å
transportere passasjerene fra Torp til Gardermoen.

Nemnda finner det sannsynlig, og legger til grunn at innstillingen ikke kunne vært unngått selv
om alle rimelige tiltak var truffet. Innstillingen gir etter dette ikke rett til standarderstatning
etter EU forordning 261/2004, jf forordningens artikkel 5 nr 3.

Wizz Air plikter i et slikt tilfelle i henhold til forordningens artikkel 8 å tilby omruting snarest
mulig til det endelige bestemmelsesstedet. Plikten til omruting gjelder uavhengig om Wizz Air
er skyld i kanselleringen eller ikke.

Wizz Air kunne først tilby omruting en uke senere. Det er etter nemndas vurdering ikke i
overensstemmelse med forordningens krav «snarest mulig». Wizz Air burde i et slikt tilfelle ha
tilbudt ombooking med et annet selskap.

Klager måtte selv bestille nye billetter. Disse kostet kr 5.731. Wizz Air har ikke anført at det
var rimeligere billetter tilgjengelige. Nemnda anbefaler at Wizz Air erstatter klagers utgifter
til flybilletter. Wizz Air plikter videre å betale nødvendige utgifter for transport fra Torp til
Gardermoen. Disse utgiftene anslås til kr 250.

Vedtak:

Flyklagenemnda anbefaler at Wizz Air gir klager en erstatning på kr 5.981.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Anniken Wallin, Austrian Airlines

Edith Lundem Jakobsen, Lufthansa German Airlines