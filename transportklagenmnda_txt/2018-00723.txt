Vedtak i Pakkereisenemnda

Sammendrag

Krav om prisavslag grunnet feil informasjon om hotellet.

Dato
22.05.2018

Saksnummer
2018-00723

Tjenesteytere
Vitalreiser AS

Klager har i det vesentlige anført

Klager bestilte pakkereise for to personer med innkvartering i en to-romsleilighet med
markterrasse på Hotel Cascadas, Puerto del Carmen i perioden 22.12.2017 - 12.01.2018.
Totalpris kr. 26.100.

Reisemålet var ikke som beskrevet på Vitalreisers hjemmeside, hvor det fremgikk at alle
leilighetene hadde utsikt til bassengområde eller hotellomgivelser. Dette var ikke tilfelle
for leilighet 829 på Cascadas da den var fullstendig dekket av to store palmer pluss tre
tette trær med blader. Klager hadde et gløtt av sol på markterrassen ca. en halv time
på ettermiddagen. Prisen de betalte for bytting av leilighet var for høy i forhold til den
leiligheten de forlot og den de fikk tildelt.  Leilighetene på Las Gaviotas er tilnærmet helt
like innvendig, bortsett fra at den de flyttet til hadde en elektrisk vifteovn montert over
soveromsdøren som de kalte aircondition. Forskjellen ble da gratis WIFI og gratis safe.

I faktaboksen fremgikk det at det var gratis WIFI på hele hotellet. Dette var feil da ingen
WIFI var tilgjengelig i leilighetene på Cascadas.

Hotellet ble beskrevet som om det ikke var noen større nivåforskjeller, men for å komme
seg til leilighet 829 fra gateplan måtte man over en liten høyde, deretter ned en liten
bakke før de kom til en bratt trapp som førte frem til inngangsdøren. På grunn av
beskrivelsen regnet de med at det ville gå bra for klagers kone som er dårlig til bens, men
dette ble besværlig for henne. 

Klager har følgende kommentarer til tjenesteyters svar av 15. mars 2018: Hotel Las
Gaviotas består av i alt 8 oppdelte områder. I det første oppslaget på Vitalreisers
hjemmeside er Gaviotas Village presentert med gratis WIFI på hele hotellet, uten
forbehold av noe slag. Under betegnelsen "Bevegelseshemmende" er det fra Vital utelatt
å nevne at de skriver "Ingen større nivåforskjeller på hotelområdet. God beliggenhet."

Ingen forbehold om tilstanden på område Cascadas. Av den grunn så klager ingen
hensikt å nevne konens tilstand ved bestilling av turen.

Klager presiserer at de ikke stilte noe krav om beliggenhet nærmere sjø og strand
ved flytting fra Cascadas. De ville se solen mer enn en halv time på terrassen, slik de
opplevde i leilighet 829 på Cascadas. Et overveiende flertall av leilighetene på Hotel
Las Gaviotas har tilnærmet samme standard. Hva angår innredning så var det i klagers
leilighet på Cascadas separat frittstående spisebord med tilhørende spisestoler. I
den såkalte superiorleiligheten de fikk tildelt i område 4 var det ifølge klager innredet
fastmontert kjøkkenbar med tilhørende krakker, altså faktisk bedre innredning på
Cascadas. Når det gjelder TV-kanal, så besto den av en ustabil NRK1-kanal som til tider
falt ut. Det Vitalreiser omtaler som aircondition, var en fastmontert elektrisk varmeovn
plassert over døren på soverommet som automatisk slo seg av etter to timers drift. 

Klager krever refundert 500 euro fordi han anser at leilighetene var identiske.  Det var
kun bruk av safe man fikk i tillegg på Las Gaviotas fordi dette fantes i leiligheten. Man kan
ikke betale 500 euro ekstra for bruk av safe de 17 dagene de tilbrakte i en helt ordinær
leilighet nr. 426 i område 4.

Det vises for øvrig til korrespondanse fra klager.

Tjenesteyterne har i det vesentlige anført
Klager bestilte tre ukers opphold på Cascadas leilighetshotell og oppfattet ikke at
Gaviotas og Cascadas har forskjellig beskrivelse på Vitalreisers nettsider. Vitalreiser
viser til sitt svar av 31. januar 2018: «Cascadas har en egen presentasjon på våre
nettsider hvor det står om leilighetene; «Hotellet er ikke spesielt tilpasset». I faktaboks
på Cascadas står det: «Gratis WIFI ved basseng-området». "De best beliggende leiligheter
er på Gaviotas superior delen (blokk 3 eller 4). Her er det også mindre nivåforskjeller
og flatere.  Vitalreiser kan ikke se at det i bestillingen ble informert om spesielle behov
eller at en av de reisende var dårlig til bens, noe som bør kommunisere ved bestilling av
reisen.»

Klager ønsket i tillegg svar på hva som ble betalt ekstra ved bytting av leilighet, og viser til
Vitalreisers svar av 5. februar; «30 EURO ekstra pr dag er for beliggenheten nærmere sjø
og strand, restaurant og resepsjon, samt solrik terrasse. Klageren betalte også ekstra for
safe, TV kanal, WIFI og aircondition. Leilighetene i blokk 1-4 har høyere kostnad enn blokk
8 (Cascadas-standard leiligheter)». Klager bekreftet også per telefon at de hadde fått flere
tilbud på samme område, som innebar en ekstra kostnad på kun 20 Euro for utvask av
leiligheten.

Det vises for øvrig til korrespondanse fra Vitalreiser AS.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise.

Etter nemndas syn fremgår det av vedleggene og arrangørens nettside at klageren i
utgangspunktet fikk den leiligheten han hadde bestilt og betalt for.  Det fremgår av
beskrivelsen på arrangørens nettsider at det er forskjell på beliggenheten, tilgang til
WIFI og topografien utenfor.  Klagerens leilighet lå slik til at trær og palmer dekket for
solen på markterrassen. Nemnda kan ikke se at dette i seg selv innebærer en mangel,
da vegetasjon på et hotellområde vil innvirke forskjellig på solforholdene. Lavtliggende
terrasser vil ofte ha vegetasjon rundt som kan dekke for solen deler av dagen. Klager
ønsket å bytte til en mer solrik beliggenhet.

Klager fikk bytte til en leilighet i Las Gaviotas med bedre beliggenhet, litt bedre
innredning, en norsk tv-kanal samt safe. Han fikk på forhånd informasjon om at en
leilighet på Las Gaviotas ville koste 30 euro mer per dag. Dette var klageren innforstått
med. 

Etter nemndas syn godtok han på stedet prisforskjellen og flyttet til en leilighet med
bedre beliggenhet og bedre solforhold.  Han kan da ikke i ettertid gå fra avtalen og kreve
prisforskjellen refundert.

Nemnda kan ikke anbefale at klageren gis refusjon.

Vedtak

Pakkereisenemnda kan ikke anbefale at klageren gis refusjon.