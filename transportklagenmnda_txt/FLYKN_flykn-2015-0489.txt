Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.02.2016

Saksnummer
0489/15F

Tjenesteyter
Lufthansa German Airlines

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Pisa via München den 5. desember 2014 kl. 07:40. LH2457 ble
kansellert, og klager ble booket om via Amsterdam og Roma. Han ankom Pisa kl. 22:15, 11
timer senere enn opprinnelig reiserute.

Klager stiller seg kritisk til Lufthansas argumentasjon om at kansellering skyldtes dårlig vær.
Det ble ikke rapportert om andre kanselleringer fra Gardermoen den dagen. Klager mener at
en hendelse som fant sted dagen før ikke burde ha noen påvirkning på klagers avgang. Videre
mener han at Lufthansa burde hatt erstatningsfly og crew tilgjengelig som de kunne satt inn
på strekningen.

Klager krever standarderstatning 400 euro i henhold til EU-forordning 261/2004.

Det vises for øvrig til klagers brev.

Lufthansa har i det vesentlige anført:

LH2457 ble på tidligere flyvning som LH2456, omdirigert til Gøteborg grunnet
dårlige værforhold i Oslo. Det vises til fremlagt dokumentasjon. Hendelsen er ikke
kompensasjonsberettiget i henhold til EU-forordning 261/2004, da uregelmessigheten ble
forårsaket av ekstraordinære omstendigheter utenfor Lufthansas kontroll.

I henhold til en dom av 30. oktober 2011 er det ikke tillatt å operere noen nattflyvninger
i Tyskland. Det var derfor ikke mulig for Lufthansa å sende et erstatningsfly for å operere
avgangen kl. 07:40 den 5. desember.

Lufthansa kan dessverre ikke imøtekomme klagers krav.

Det vises for øvrig til Lufthansas brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner det på bakgrunn av de foreliggende opplysninger godtgjort at kanselleringen
var en følge av værsituasjonen dagen før. Nemnda er av den oppfatning at dette er å anse
som en ekstraordinær omstendighet. Nemnda finner det videre godtgjort at kanselleringen
ikke kunne vært unngått selv om alle rimelige tiltak var truffet. Kanselleringen gir etter dette
ikke rett til erstatning, og nemnda finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.