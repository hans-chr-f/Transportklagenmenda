Vedtak i Transportklagenemnda
- Kollektivreiser

Sammendrag

For sent kjøp av billett.

Dato
16.08.2018

Saksnummer
2018-01589

Tjenesteytere
Ruter

Klager har i det vesentlige anført

Klager ble ilagt gebyr på bussen 13. mai 2018. 

Klager viser til at hun hadde kjøpt billett på RuterBillett-app og krever derfor at Ruter
frafaller gebyret på 1 150 kroner.

Tjenesteyterne har i det vesentlige anført
Ruter viser til mottatt klage på gebyr som ble ilagt på bussen 13. mai 2018. Klager ble
ilagt gebyr da hun ikke kunne vise gyldig billett under kontroll.

Billetten klager viser til ble kjøpt på samme tidspunkt som gebyret fra kontrolløren ble
skrevet. Billetten må være kjøpt og bekreftet før påstigning i bussen. I denne saken er
billetten kjøpt for sent. 

Ruter kan på overnevnte grunnlag ikke imøtekomme klagers krav.

Nemnda bemerker

Klager ble ved kontroll på bussen 13. mai 2018 ilagt gebyr fordi hun ikke kunne vise
gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Det følger av kontrollrapporten at kontroll startet om bord klokken 19.24. Klager ble
kontrollert klokken 19.30. Billetten klager viser til er kjøpt klokken 19.30.06, samtidig med
at kontrollen ble utført.

Nemnda finner å måtte legge til grunn at klager startet kjøp av billetten etter at hun gikk
på bussen. Vilkårene for å ilegge gebyr var dermed til stede. 

Nemnda kan ikke se at det foreligger grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.