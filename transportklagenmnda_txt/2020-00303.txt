Vedtak i Transportklagenemnda
- Kollektivreiser

Sammendrag

Manglende billett / krav om frafall av gebyr

Dato
13.05.2020

Saksnummer
2020-00303

Tjenesteytere
Ruter

Klager har i det vesentlige anført

Klager reiste med bussen 1. november 2019 da hun ble ilagt gebyr. Klager anfører at hun
forsøkte å kjøpe billett 3 ganger i Ruterappen, men fikk det ikke til. Videre forklarer klager
at hun viste til kontrolløren at det ikke gikk, men at han ikke brydde seg om det. Videre
forklarer klager at hun forsøkte å kjøpe før hun gikk ombord på bussen og imens hun
satt ombord. 

Etter å ha mottatt Ruter sitt tilsvar legger klager til at hun ikke visste det var flere
muligheter i appen for å få kjøpt billett. Klager mener dette var noe kontrolløren burde
ha fortalt henne istedenfor å ilegge gebyr. Klager forklarer også at bussen hun tok var en
av de siste bussene som gikk og at hun tok den for å komme seg hjem. Videre forklarer
klager at hun ikke har råd til å betale gebyret. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 1. november 2019 fordi hun ikke kunne fremvise gyldig billett. I
billettappen finnes det flere muligheter for å betale, hvor Vipps er en av dem. Dersom
det ikke fungerer å betale med Vipps finnes det andre betalingsmåter som bankkort,
Apple Pay, Afterpay og Paypal. 

I dette tilfellet var problemet at betalingen ikke gikk igjennom med Vippsappen. Dersom
et betalingskort hadde vært lagret i appen ville det vært mulig å betale med dette. Ruter
tar ikke ansvar for feil som ligger hos tredjepart. 

Det er kundens ansvar å påse at man har fått en aktiv billett før ombordstigning uansett
betalingsmåte. 

Etter å ha mottatt klagers kommentar legger Ruter til at det ifølge Ruters reisevilkår
er passasjerene selv som er ansvarlige for å ha gyldig billett ved reiser med våre
befordringsmidler. Dette innebærer at den reisende selv plikter å gjøre seg kjent med
betalingssystemet. Dersom man ved billettkontroll ikke kan vise gyldig billett blir man
ilagt gebyr.

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på bussen 1. november 2019 fordi hun ikke kunne fremvise gyldig
billett. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning. Billettbetalingen hadde ikke
gått igjennom, slik at klager ikke hadde gyldig billett. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemndas Forbrukerrepresentant vil særlig bemerke at gebyr ikke bør ilegges dersom
det det avdekkes i forkant av og under kontrollen at det er tekniske problemer i
betalingsappen og at ilagt gebyr bør ettergis dersom dette oppdages i etterhånd. Det
er derfor viktig at kommunikasjonen mellom Ruter og Vipps om eventuelle tekniske
problemer til enhver tid er oppdatert, og at slike problemer enkelt lar seg bringe på det
rene på forespørsel.

Saken er behandlet med én forbrukerrepresentant i medhold av
transportklagenemndforskriften §5-5 (5).

Vedtak

Transportklagenemnda for kollektivtransport finner ikke å kunne anbefale at klager gis
medhold.