Vedtak i Pakkereisenemnda

Sammendrag

Reise til Lanzarote, 8. - 15. april 2010. Alternativ hjemreise som følge av
askeskyen. Krav om erstatning av utgifter til leiebil m.v. for deler av returen.

Dato
..

Saksnummer
92/10

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 5

Reisens pris: nok.27.000

Saken gjelder:

Reise til Lanzarote, 8. - 15. april 2010. Alternativ hjemreise som følge av askeskyen. Krav om
erstatning av utgifter til leiebil m.v. for deler av returen.

Klager har i det vesentlige anført:

Grunnet askeskyen måtte hjemreisen endres. Informasjonen som ble gitt var ikke
tilfredsstillende.

Søndag kveld (18. april) fikk klagerne beskjed om at de skulle reise dagen etter kl 0615. Reisen
skulle gå med fly til Barcelona og buss derfra.

Apollo guiden kunne ikke si om det ville bli overnatting underveis.

Da klagerne møtte guiden på flyplassen på Lanzarote ba de om at det ble ordnet barnesete til
klagernes minste sønn på fire måneder. Guiden kunne ikke love dette. Klager ringte Apollo i
Norge slik at de kunne fikse dette.

Ved ankomst Barcelona var det ikke noe tegn til barnesete.

Etter å ha diskutert en lang stund, fant klagerne ut at de fikk prøve uten barnesete, men ba
om at Apollo ordnet med barnesete fra Genève, der klagerne skulle bytte buss ca 12 timer
senere. Underveis på bussturen var det stopp ca hver 2-3 time med korte pauser på dårlige
bensinstasjoner/kiosker, som hadde store problemer med å betjene 160 personer på kort tid.

Første bussen klagerne hadde var veldig trang, og klagerne satt med en unge på fanget og
knærne inni setet foran. Det skal likevel sies at minstemann fikk sove i femseteren bak om
natten, med klager ved sin side.

På bussen klagerne hadde fra Genève var det akkurat med seter, så klagers sønn måtte sitte
på fanget hele tiden, da barnesete ikke var ordnet.

Klagerne fikk ingen tilbakemelding fra Apollo-guiden om at dette beklageligvis ikke hadde latt
seg ordne.

Etter 24 timer fant klagerne ut at nok er nok. De klarte å ordne seg leiebil i Tyskland. Både
for egen del og for de andre på bussen tror klager dette var bra, slik at de slapp en natt med
masse ungeskrik samt fullstendig utslitte foreldre.

På turen videre tok klagerne en overnatting på hotell i Tyskland.

Klagerne krever dekket sine utgifter til alternativ reise.

Apollo har i det vesentlige anført:

Flygningen fra Lanzarote til Oslo 16. april ble innstilt pga askeskyen.

I den rådende situasjon var det vanskelig å gi eksakt informasjon til en hver tid.

Imidlertid gjorde Apollos reiseledere på Lanzarote sitt beste for at oppholdet skulle bli så
problemfritt som mulig. Under det forlengede opphold på Lanzarote dekket Apollo for hotell,
mat og drikke.

Da situasjonen ikke løste seg, ble det bestemt å chartre et fly fra Lanzarote til

Barcelona 19. april. Herfra ble gjestene kjørt videre med buss.

Det fulgte Apollo guide med på bussene.

Apollo hadde totalt tre busser i denne «konvoien». Stopp for mat, toalettbesøk og lignende ble
foretatt på bensinstasjoner eller lignende, men i tilknytning til bensinstasjonene er det også
kafé, kiosk, toaletter og lignende.

Disse stedene tar i mot mange busser per dag og er vant med større mengder med turister
som stopper for mat, toalett m.v.

Det ble forsøkt å fremskaffe barnesete på bussene, men da dette ikke er et krav utenfor
Norden var det dessverre ikke mulig å skaffe det. Det var dessverre ikke mulig å gå sendt ned
barnesete fra Norge eller Sverige.

Apollo har gitt en kompensasjon per gjest for ukomfortabel hjemreise med kr 500.

I tillegg har Apollo dekket alle utgifter til mat, drikke, toalettbesøk og lignende under veis.
Klagerne har fått dekket sine utgifter til mat/drikke for hele hjemreisen, også den delen
av reisen de valgte å reise hjem på egenhånd. Apollos oppfatning er at det vil medføre
store problemer hvis gjestene selv skulle stå fritt til å velge hjemreisemåte og avvike fra det
opplegget Apollo hadde lagt opp til.

Apollo har ikke dekket klagers utgifter til klær og taxi mens familien fremdeles oppholdt seg
på Lanzarote med tilgang til egen bagasje samt hotell.

Nemnda bemerker:

Klageren hadde kjøpt en pakkereise med retur med fly til Oslo 16. april.

Grunnet askeskyen var det ikke mulig å gjennomføre avtalt flygning.

Turarrangør plikter i et slikt tilfelle å sørge for alternativ hjemreise, enten ved at flyeisen
utsettes eller ved at man tilbyr annen alternativ transport.

Hvorvidt gjestene plikter å akseptere alternativet må bero på en konkret helhetsvurdering av
situasjonen.

Turarrangør plikter videre i et slik tilfelle å dra omsorg for gjestene ved å tilby måltider
og forfriskninger som står i rimelig forhold til ventetiden, hotellinnkvartering der en eller
flere ekstra overnattinger er nødvendig. I tillegg skal gjestene tilbys dekning av utgifter til
to telefonsamtaler, teleks- eller telefaxbeskjeder, eller e-postmeldinger. Gjestene har ikke
rett til å få erstattet øvrige utgifter/tap i det avviket fra det avtalte skyldtes en ekstraordinær
situasjon som turarrangør ikke kunne påvirke.

Turarrangør plikter også å gi de reisende informasjon om problemet, alternative løsninger
m.v. I praksis kan dette by på store problemer da situasjonen til tider er uoversiktlig og
skiftene. Det var videre svært mange reisende som skulle tas hånd om samtidig.

Turarrangørs plikter følger bl.a. av avtalen mellom partene, pakkereiseloven og EU forordning
261/2004.

Askeskyen førte til en helt ekstraordinær situasjon som kom overraskende på så vel flyselskap
som turarrangører. Få var forberedt på en slik situasjon, og omfanget av problemet var høyst
uklart. Ingen visste hvor lenge situasjonen ville vedvare.

Regelverket var videre uklart, og flyselskap og turarrangører sto overfor store økonomiske
utfordringer som de ikke hadde tatt høyde for ved prising av turer og flyreiser.

Nemnda er av den oppfatning at det i denne spesielle situasjon var i de flestes interesse å
komme hjem raskest mulig selv om hjemreisen ikke kunne skje som forutsatt. Det var videre
et stort antall passasjerer/gjester som skulle transporteres samtidig, og det var mangel på
gode alternative løsninger. I en slik situasjon er det nødvendig å finne frem til ordninger som
omfattet store grupper reisende.

Så vel av økonomiske som praktiske grunner var det liten plass for individuelle løsninger.

Apollo tilbød i dette tilfellet fly fra Lanzarote til Barcelona og buss fra Barcelona til Oslo.
Hjemreisen ble således langt mer tidkrevende og slitsom enn forutsatt. Nemnda er etter en
samlet vurdering likevel av den oppfatning at tilbudet i den foreliggende situasjon må anes
som tilfredsstillende. Dette gjelder også for reisende med barn.

Klagerne valgte å avbryte hjemreisen med Apollo i Tyskland for derfra å komme seg hjem med
leiebil. Nemnda er av den oppfatning at klagerne selv må bære de ekstrautgifter de ved dette
ble påført.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Anne-Haugen-Flermoe, Forbrukerrådet

Marianne Strømme, Solia AS

Helga Hermansen, Star Tour AS