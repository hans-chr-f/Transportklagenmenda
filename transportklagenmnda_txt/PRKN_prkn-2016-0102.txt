Vedtak i Pakkereisenemnda

Sammendrag

Krav om refusjon av taxiutgifter og forhåndsbestilt hotellovernatting
som ikke kunne benyttes pga. sen ankomst til reisemålet ved streik.

Dato
16.11.2016

Saksnummer
102/16PF

Tjenesteyter
Ticket

Saken gjelder:

Krav om refusjon av taxiutgifter og forhåndsbestilt hotellovernatting som ikke kunne benyttes
pga. sen ankomst til reisemålet ved streik.

Klager har i det vesentlige anført:

Klager bestilte flyreise Oslo - Frankfurt - Lisboa med fire overnattinger i Lisboa og retur samme
vei til Oslo i perioden 20.03.2016 - 24.03.2016.

Da klager ankom Frankfurt søndag kveld den 20.03.16 var flyet videre til Lisboa innstilt
pga. streik i Frankrike. Luftrommet til Portugal var stengt. Klager ble innkvartert på hotell i
Frankfurt for Lufthansas regning fra søndag kveld til tirsdag morgen den 22.03.16. Klager
ankom Lisboa tirsdag formiddag ca. kl. 11.00. Klager fikk kun 1,5 dager i Lisboa istedenfor 3
dager som bestilt.

Klager ønsker å få refusjon for de 2 dagene han ikke fikk benyttet hotellrommet i Lisboa.
Klager mener at kvaliteten på reisen ble vesentlig forringet, noe han også burde få erstatning
for.

I tillegg ble han belastet med 39 euro i taxiutgifter til hotellet i Frankfurt søndag kveld den
20.03.16. Lufthansa hevdet at det ville komme en buss som gikk til Hotel Ramada. Klager
ventet en time uten at bussen kom og tok derfor taxi.

Det vises for øvrig til klagers brev.

Ticket har i det vesentlige anført:

I forbindelse med at klager ikke fikk benyttet to av overnattingene han bestilte på Hotel Duas
Nacoes har Ticket sjekket mulighetene for å få noe i refusjon, men Ticket får dessverre ikke
noe igjen fra hotellet.

Ticket har informert klager om følgende:

«Når det gjelder pakkereiseloven så har du rett på full refusjon dersom du ikke benytter deg
av reisen pga streiken, men dersom man velger å benytte reisen så får man dessverre ikke
noen refusjon.» Det vises for øvrig til brev fra Ticket.

Nemnda bemerker:

Kansellering/innstilling gir rett til erstatning med mindre flyselskapet godtgjør at innstillingen
skyldes ekstraordinære omstendigheter som ikke kunne ha vært unngått selv om alle rimelige
tiltak var truffet, jf. EU-forordning 261/2004. Det er flyselskapet som må godtgjøre at det forelå
en slik ekstraordinær omstendighet. Flyselskapet må videre godtgjøre at det har truffet alle
rimelige tiltak for å unngå innstillingen.

Innstilling/kansellering skyldtes i dette tilfelle streik i Frankrike, hvilket medførte at luftrommet
over Frankrike var stengt. En slik omstendighet ligger utenfor flyselskapets kontroll. Klageren
har da ikke rett til standarderstatning etter EU-forordningen, men har rett til øvrige ytelser
som fremgår av forordningen.

Nemnda bemerker at ved innstilling av en flyvning har passasjeren valget mellom refusjon
av utgifter til billetter, eller omruting snarest mulig, på tilsvarende transportvilkår, til
bestemmelsesstedet. Arrangøren skal videre tilby passasjeren gratis måltider og forfriskninger
som står i rimelig forhold til ventetiden. Dersom en eller flere hotellovernattinger er
nødvendige, skal passasjerene tilbys hotellinnkvartering samt reise til og fra hotellet, jfr.
forordningen artikkel 5, jfr. artikkel 8 og 9. Dette gjelder selv om kanselleringen er helt
utenfor flyselskapets kontroll. Arrangøren plikter videre å informere passasjerene om deres
rettigheter.

Så vidt nemnda kan se har Lufthansa forholdt seg i samsvar med det regelverket som gjelder
på området. Klageren fikk dog en utgift på 39 euro til taxi som følge av at den bussen som
skulle ha vært oppsatt, ikke kom innen rimelig tid. Klageren anfører at han ventet en time.
Etter nemndas syn bør flyselskapet erstatte taxiutgiftene.

Vedtak:

Pakkereisenemnda anbefaler at klageren får refundert 39 euro etter kursen som gjaldt 20.
mars 2016.

Vedtaket er enstemmig.