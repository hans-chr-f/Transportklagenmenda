Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
14.08.2018

Saksnummer
2018-00236

Tjenesteytere
Norwegian

Klager har i det vesentlige anført

Klager reiste med Norwegians flyvning DY1302 fra Oslo lufthavn (OSL) til London -
Gatwick (LGW) 12. oktober 2017 kl. 07.20. Planlagt ankomsttid var kl. 08.40 lokal tid.
Flyvningen ble forsinket, og klager mistet dermed sin videreforbindelse med Norwegians
flyvning D86051 fra London til Madrid (MAD) kl. 10.05 lokal tid. 

Klager ankom sin endelige destinasjon cirka 14 timer forsinket, og har fremsatt krav om
standardkompensasjon i henhold til EU-forordning 261/2004 på 400 euro pr. person,
totalt 800 euro.

Tjenesteyterne har i det vesentlige anført
Norwegians flyvning DY1302 fra Oslo til London 12. oktober 2017 ble forsinket med
én time og 24 minutter ved ankomst. Klager mistet sin videreforbindelse med D86021
til Madrid. Han ble booket om til ny flyvning D86055 til Madrid samme dag, og denne
flyvningen ankom til oppsatt rutetid. 

Forsinkelsen på flyvning DY1302 skyldtes at kapteinen ble syk. Sykdom blant besetningen
er ikke noe flyselskapet kan forutse eller forhindre, og som følge av dette ble det satt inn
ny pilot. Denne dagen hadde selskapet ni syke piloter. Det var satt opp seks piloter som
reservemannskap, og disse var satt inn på andre avganger. Selskapet måtte derfor fly inn
en ytterligere pilot fra Stockholm for å unngå kansellering. 

Omrokeringer av kabinpersonale ble gjort for å unngå kanselleringer, og alt
reservemannskap var kalt inn. Det var likevel ikke mulig å unngå driftsforstyrrelser. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapet for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav.

Nemnda bemerker

Norwegians flyvning DY1302 fra Oslo til London 12. oktober 2017 ble forsinket med én
time og 24 minutter, og klager mistet sin videreforbindelse til Madrid. Han ble booket om
til en senere flyvning samme dag, og ankom sin destinasjon cirka 14 timer forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid
til annen. Flyselskapet må være forberedt på dette, og må ha en beredskapsplan for
håndtering av påregnelig sykdom. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå uregelmessigheter på en eller flere
avganger. Dette må vurderes konkret.

Nemnda legger til grunn at forsinkelsen skyldtes sykdom hos piloten som skulle operere
klagers flyvning. Norwegian viser til at de opplevde stort sykefravær blant sine piloter
denne dagen, slik at alle reservepiloter var satt i arbeid. Nemnda er av den oppfatning at
dette må anses som en ekstraordinær omstendighet i forordningens forstand. 

Norwegian viser til at en ny pilot ble fløyet inn fra Stockholm for å operere klagers
avgang. Flyvningen ble kun en time og 24 minutter forsinket, og nemnda legger til grunn
at forsinkelsen ikke kunne vært unngått selv om alle rimelige tiltak ble truffet. Klager
ble videre booket om til D86055 samme dag, og ankom Madrid sent samme kveld.
Etter nemndas syn er dette et tilstrekkelig omrutingstilbud i dette tilfellet. Forsinkelsen
gir etter dette ikke rett til standarderstatning, og nemnda anbefaler ikke at klager gis
medhold i sitt krav.

Vedtak

Transportklagenemnda - fly anbefaler ikke at klager gis medhold.