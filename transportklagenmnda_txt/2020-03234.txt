Vedtak i Transportklagenemnda - Fly

Sammendrag

Krav om standarderstatning som følge av kansellering.
Tjenesteyter har ikke inngitt tilsvar i saken.

Dato
26.04.2021

Saksnummer
2020-03234

Tjenesteytere
Norwegian Air Shuttle

Klager har i det vesentlige anført

Klager og en medpassasjer reiste med DY7001 fra Oslo til New York den 28. november
2019. Flyet skulle ha ankommet New York kl. 21.00, men det ankom fire timer og 23
minutter forsinket.

Klager krever standarderstatning for to personer i henhold til EU-forordning 261/2004.

Tjenesteyterne har i det vesentlige anført
Norwegian har på tross av oppfordring og utsatt frist ikke inngitt svar til nemnda.

Overfor klager har Norwegian oppgitt at forsinkelsen skyldes obligatorisk kontroll av
Rolls Royce-motorer.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Nemnda viser til tidligere fattet vedtak for samme flyvning i saken 2019-04980 og
legger til grunn samme vurdering i dette tilfellet. Nemnda legger derfor til grunn
at forsinkelsen i dette tilfellet skyldte teknisk feil ved en type motorer som berørte
Norwegians langdistansefly av typen Boeing 787-800 og 787-900.

Av den fremlagte dokumentasjonen i 2019-04980 fremgår det blant annet at Norwegian
har mottatt et brev fra Rolls-Royce vedrørende holdbarhetsproblemene for denne typen
motorer. Det vises også til en kunngjøring fra Boeing. Motorproblemene ser ut til å være
en skjult fabrikasjonsfeil som påvirker flysikkerheten, og det var nødvendig å iverksette
diverse tiltak. Nemnda mener at det er snakk om en fabrikasjonsfeil som må anses som
en ekstraordinær omstendighet i forordningens forstand.

Spørsmålet er videre om flyselskapet hadde iverksatt alle rimelige tiltak for å unngå
forsinkelsen. Flyene med motorer av typen Rolls Royce Trent 1000 TEN må inspiseres
etter nærmere angitte aktivitetsintervaller. Nemnda viser til at problemet med motorene
på det aktuelle tidspunktet hadde vært kjent i over 1 år og at det hadde gått over
8 måneder etter at direktivet trådte i kraft. Nemnda mener derfor at det forelå en
forutberegnelighet for når disse inspeksjonene vil bli gjennomført og når det eventuelt
ville oppstå uregelmessigheter. Norwegian kunne imidlertid ikke vite hva resultatet av
inspeksjonen vil bli, og derfor ikke ta høyde for dette på forhånd.

I det aktuelle tilfellet viste inspeksjonen at motoren på flyet måtte byttes ut. Norwegian
måtte dermed sette inn et nytt fly for å gjennomføre den aktuelle flyvningen. Nemnda
mener at forsinkelsen i dette tilfellet ikke kunne vært unngått til tross for at alle rimelige
tiltak var truffet. Klager har derfor ikke krav på standarderstatning.

Vedtak

Transportklagenemnda anbefaler ikke at klager gis medhold.