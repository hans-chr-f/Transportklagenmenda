Vedtak i Transportklagenemnda - Fly

Sammendrag

Krav om erstatning grunnet kansellering.

Dato
10.10.2012

Saksnummer
082/12F

Tjenesteyter
Lufthansa German Airlines

Krav om erstatning grunnet kansellering.

Klager har i det vesentlige anført:

Klager skulle reise fra Stavanger til Tel Aviv via Frankfurt den 22. oktober 2011. LH879 fra
Stavanger til Frankfurt ble kansellert.

Klager ble booket om via Oslo og ble innlosjert på hotell i Frankfurt.

Klager ankom Tel Aviv tidlig morgen den 24. oktober.

Lufthansa hevder flyet ikke ankom Sola den 21. oktober grunnet tåke i Frankfurt. Klager
stiller seg undrende til at flyet fra Frankfurt til Oslo på samme tid gikk som normalt. Klager
mistenker at LH879 ble kansellert som følge av få passasjerer.

Klager krever erstatning for to dagers tapt ferie, samt kompensasjon for kanselleringen, fra 6
000 til 8 000 kroner per person.

Lufthansa har i det vesentlige anført:

LH879 ble kansellert som følge av mangel på crew, som et resultat av uregelmessigheter i
flytrafikken.

Kanselleringen er dessverre ikke kompensasjonsberettiget i henhold til EU forordning
261/2204, da uregelmessigheten oppstod på grunn av ekstraordinære omstendigheter
utenfor flyselskapets kontroll

Lufthansa har av godvilje utbetalt 250 euro per person, men kan dessverre ikke imøtekomme
klagers krav utover dette.

Det vises for øvrig til Lufthansas brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU forordning 261/2004 artikkel 5.

Lufthansa har anført at flyet ble kansellert «due to heavy rotation delays and lack of available
crew». Dette er ikke nærmere forklart, underbygget eller dokumentert ved operasjonell logg
eller lignende. Lufthansa har følgelig ikke godtgjort at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet. Klagerne
har etter dette rett til en standarderstatning på 600 euro per person.

Anvendelsen av EU forordningen berører ikke en passasjers rett til ytterligere erstatning på
annet grunnlag.

Flyselskapet er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem.

Klagerne kom frem til Tel Aviv forsinket og gikk glipp av ferie og behandling. Lufthansa har
i dette tilfellet ikke godtgjort at de har tatt alle forholdsregler for å unngå forsinkelsen, og
selskapet er følgelig ansvarlig for det tap klagerne er påført. Klagerne har rett til erstatning for
så vel økonomisk som ikke-økonomisk tap, jf. EU domstolens dom av 26. januar 2010, Walz-
Clickair.

I henhold til EU forordningens artikkel 12 skal standarderstatning etter EU forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU forordningen
annen erstatning, utbetales kun standarderstatningen. Nemnda finner ikke sannsynliggjort
at klagerne har lidt et tap ut over 600 euro per person. Nemnda finner således ikke å kunne
anbefale erstatning ut over standarderstatningen.

Nemnda anbefaler etter dette at klagerne gis en standarderstatning på 600 euro per person.
Til fradrag går 250 euro per person dersom det er utbetalt.

Vedtak:

Transportklagenemnda - fly anbefaler at klagerne gis en erstatning på 600 euro per person. Til
fradrag går 250 euro per person dersom det er utbetalt.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS