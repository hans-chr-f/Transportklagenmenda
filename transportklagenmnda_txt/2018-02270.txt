Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.08.2019

Saksnummer
2018-02270

Tjenesteytere
Austrian Airlines

Klager har i det vesentlige anført

Klager skulle reise fra Oslo til Beograd via Wien med Austrian Airlines kl 14.00. Klager
hadde 25 minutters connection time i Wien. Flight OS336 fra Oslo til Wien ble noen
minutter forsinket, og dette var nok til at klager mistet sin videreforbindelse. Han ble
booket om og ankom endelig bestemmelsessted kl 01.00, mer enn syv timer forsinket.

Klager stiller seg kritisk til at OS735 fra Wien til Beograd ikke ventet på klager og andre
passasjerer som skulle med denne videreforbindelsen. Videre stiller han seg kritisk til
at det er tillatt med så korte connections som setter passasjeren i fare for å miste sin
videreforbindelse ved den minste forsinkelse. 

Klager krever standarderstatning i henhold til EU-forordning 261/2004, 250 euro.  

Det vises for øvrig til klagers brev.

Tjenesteyterne har i det vesentlige anført
OS336 tok av etter rutetabellen fra Gardermoen, men det var en liten forsinkelse på 9
minutter ved ankomst Wien som følge av værforhold. 

Hendelsen er ikke kompensasjonsberettiget da årsaken var ekstraordinære
omstendigheter utenfor Austrian Airlines kontroll. 

Austrian Airlines kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Klager hadde gjennomgående billetter fra Oslo til Beograd via Wien. Flyselskapet
Austrian Airlines anfører at OS336 ankom Wien 9 minutter forsinket som følge
av værforhold. Denne forsinkelsen gjorde at klager kom frem til sitt endelige
bestemmelsessted mer enn tre timer forsinket. Flyselskapet har imidlertid ikke forklart
værforholdene  nærmere eller underbygget med dokumentasjon. Selskapet kan da
ikke sies å ha godtgjort at forsinkelsen skyldtes en ekstraordinær omstendighet som
ikke kunne vært unngått. Klager har således rett til standarderstatning i henhold til
forordningen.

Siden avstanden mellom Oslo og Beograd målt etter storsirkelmetoden, er mer enn 1
500 kilometer, jf artikkel 7 nr 1 og 4, EU-domstolens dom av 07.09.2017 i saken Bossen
med flere mot Brüssels Airlines (C-559/16) og gcmap.com, utgjør erstatningen 400 euro.

Vedtak

Transportklagenemnda - fly anbefaler at Austrian Airlines utbetaler 400 euro til klager.