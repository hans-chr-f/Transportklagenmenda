Vedtak i Pakkereisenemnda

Sammendrag

Krav om prisavslag grunnet manglende rengjøring, aircondition og kjøkken.

Dato
15.02.2018

Saksnummer
2017-03255

Tjenesteytere
Apollo Reiser AS

Klager har i det vesentlige anført

Klager bestilte reise og opphold på Riad Tifor i Marrakech for tre personer i perioden
07.10.2017 - 14.10.2017. Totalpris kr. kr. 16.178.

Klager var ikke fornøyd med:
- Hotellstandarden generelt
- Feil type rom/leilighet
- Manglende aircondition
- Manglende rengjøring
- Annet

Av alle hoteller/riader som var presentert på Apollos nettsider, var dette det eneste som
hadde kjøkken. Derfor valgte de det, men klager fikk ikke tilgang til kjøkken. Klager har en
sykdom som krever at hun har full kontroll på kostholdet. Klager gikk ut i fra at de kunne
bruke kjøkkenet og la derfor mat i kjøleskapet. Da personalet oppdaget dette, satte de
på hengelås på kjøkkendøren. Klager har derfor ikke laget mat på kjøkkenet. De har ikke
klaget på standarden, det som har gjort oppholdet ubehagelig, masete og dyrt er at de
ikke har hadde tilgang til å bruke kjøkkenet.

Rommet ble ikke ryddet eller rengjort en eneste gang den uken de bodde der. Det
samme gjaldt badet. De fikk ikke rene håndklær eller sengetøy. Søppelet ble ikke tømt. På
nettsiden til Apollo, står det at dette hotellet /riaden tilbyr bruk av kjøkken samt renhold
av rommet hver dag. 

Aircondition ble slått av når eierne fant det for godt. 

Det vises for øvrig til korrespondanse fra klager.

Tjenesteyterne har i det vesentlige anført
Klager har bestilt opphold på Riad Tifor i Marrakech. Dette er klassifisert med tre
stjerner. Reisefølget besto av tre personer som totalt har betalt kr. 16.178 for fly tur/
retur og sju netter på hotell med frokost. Av totalprisen utgjør hotellkostnaden kr.  2.120,
eller en døgnpris på kr. 303 for tre personer, inkludert frokost. det vil alltid være et visst
samsvar mellom hva man betaler og den standarden man får. 

Klager kontaktet Apollo under oppholdet, og de var i kontakt med sin hotelleverandør
som kontaktet hotellet. 

Klager skriver bl.a. at de ikke fikk tilgang til kjøkken, men samtidig at de har benyttet
kjøleskapet. Riad Tifor ligger i medinaen i Marrakech, som består av trange gater hvor
det kan være begrenset fremkommelighet med taxi. At aircondition slås av når rommet
ikke benyttes er ikke uvanlig. Det fremgår videre av beskrivelsen av resepsjonen kun er
bemannet noen timer i døgnet. 

Apollo har refundert kr. 1.060 for manglende renhold og dårlig service. Utover dette kan
de ikke se at det er grunnlag for ytterligere kompensasjon. 

Det vises for øvrig til korrespondanse fra Apollo Reiser AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Det er klaget over en rekke forhold, blant annet rengjøring, manglende aircondition,
hotellstandard generelt samt at taxien ikke kunne kjøre frem til hotellet.  Det er
også et punkt om feil type rom/leilighet.  Nemnda går ut fra at dette gjelder bruk av
felleskjøkken.

Apollo tilbød klageren å forsøke å få refundert betalingen for eventuelle ubrukte
hotellnetter hvis de selv skaffet seg et bedre hotellalternativ. Så vidt nemnda kan forstå
ble det imidlertid ikke gjort forsøk på å bytte hotell.

Nemnda bemerker om punktet som omhandler aircondition at det er vanlig at denne
ikke står på døgnet rundt fordi det medfører stort strømforbruk. Nemnda er enig med
klageren i at det var svært uheldig at kjøkkenet ikke var tilgjengelig under hele oppholdet.
Når det gjelder det forhold at taxien ikke kunne kjøre frem til hotellet, bemerkes at når
man bestiller overnatting på et hotell som ligger midt inne i et gammelt byområde med
smale gater kan man på grunn av gangtrafikken ikke forvente at det er mulig å kjøre frem
til døren.

Apollo har tilbudt seg å refundere 50% av hotellkostnaden for manglene ved rommet,
blant annet svært dårlig renhold og dårlig service.  Klageren har i realiteten krevet av
avtalen heves med full refusjon av reisens pris.

Nemnda har delt seg i et flertall og et mindretall.

Nemndas flertall, lederen og de to reiselivsrepresentantene, finner etter en samlet
vurdering at det prisavslaget som er tilbudt av arrangøren er passende.  Det utgjør 50%
av det som oppgis å være betaling for hotelloppholdet. Hotellprisen indikerer at det ikke
kan forventes særlig høy hotellstandard, men normalt renhold skal utføres. Nemndas
flertall er forøvrig noe i tvil om hvor mange dager kjøkkenet var utilgjengelig.

Mindretallet, de to forbrukerrepresentantene, mener, på samme måte som flertallet,
at manglende renhold og service, samt begrenset tilgang til kjøkken utgjør en mangel
som gir grunnlag for prisavslag. Mindretallet mener beregningen av prisavslaget bør
ta utgangpunkt i reisens pris. Ettersom de ulike elementene i pakkereisen ikke var
spesifisert overfor klager ved bestilling, hadde klager ingen forutsetning for å vite
hvor stor del av totalprisen hotellet utgjorde. Hotellkostandene ble først opplyst av
arrangøren i forbindelse med klagesaksbehandlingen uten at det er fremlagt nærmere
dokumentasjon for disse. Avslaget som er tilbudt av arrangøren utgjør ca. 6,5 % av
reisens pris. Mindretallet mener avslaget bør settes til 15 % av reisens pris.

Vedtak blir truffet i samsvar med flertallets syn.

Vedtak

Pakkereisenemnda kan ikke anbefale at det blir gitt prisavslag ut over det som er tilbudt
av arrangøren.

Vedtaket er truffet med den dissens som fremgår ovenfor.