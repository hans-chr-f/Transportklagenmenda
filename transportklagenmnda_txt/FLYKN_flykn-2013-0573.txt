Vedtak i Transportklagenemnda - Fly

Sammendrag

Krav om erstatning for utgifter til nye flybilletter som følge
av at klager ikke kom med flyet pga feil ved bagasjebåndet.

Dato
28.04.2014

Saksnummer
573/13F

Tjenesteyter
Norwegian Air Shuttle ASA

Krav om erstatning for utgifter til nye flybilletter som følge av at klager ikke kom med flyet pga
feil ved bagasjebåndet.

Klager har i det vesentlige anført:

Klager skulle reise fra Oslo til Trondheim den 14. juni kl. 10:40 med DY748. Han møtte tidlig
opp på Gardermoen og sjekket inn på automat. Det var lange køer for avlevering av bagasje,
og over høyttaleranlegget ble det informert om teknisk feil ved scanning av bagasje. Det endte
med at klager ikke rakk sin avgang og måtte betale for endring til senere avgang.

Klager krever refusjon av endringsgebyr samt oppgradering, til sammen kroner 2 618 for to
personer.

Norwegian har i det vesentlige anført:

I det tidsrommet klager skulle sjekke inn var det store problemer med bagasjebåndene på
Gardermoen, som er flyplassens ansvar. Norwegian kan ikke stå ansvarlig for at flyplassens
fasiliteter ikke fungerer.

Norwegian har refundert klagers endringsgebyr, men kan ikke imøtekomme hans krav utover
dette.

Nemnda bemerker:

Nemnda legger på bakgrunn av de foreliggende opplysninger til grunn at klager møtte opp
på Gardermoen i god tid før innsjekkingsfristen. Nemnda legger videre til grunn at det var feil
ved bagasjesystemet på Gardermoen som førte til at klager ikke fikk levert bagasjen i tide.
Nemnda kan ikke se at klager kan lastes for dette. Etter de foreliggende opplysninger, er heller
ikke Norwegian å laste.

Klager ble påført utgifter til nye billetter med Norwegian på neste flygning. Om dette
representerer en utgift for Norwegian, er nemndas flertall, lederen og forbrukernes
representanter, av den oppfatning at Norwegian står nærmere enn klager til å ta
denne.

Det faller utenfor nemndas kompetanse å ta stilling til ansvarsforholdet mellom Norwegian og
OSL.

Mindretallet, bransjens representanter, er av den oppfatning at saken burde vært
fremlagt for OSL, og at de er riktig klagemotpart. Verken Norwegian eller klager kan
velge en leverandør av den tjenesten som feilet her. Ved Oslo lufthavn er det kun OSL
som leverer mange tjenester bl.a. tjenesten som feilet her. Mindretallet kan ikke se at
Norwegian skal hefte for klagers tap som i dette tilfelle ble påført klager av OSL.

På bakgrunn av flertallets syn fattet nemnda slikt

Vedtak:

Transportklagenemnda - fly anbefaler at Norwegian erstatter klagers merutgift.