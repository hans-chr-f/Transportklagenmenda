Vedtak i Transportklagenemnda - Fly

Sammendrag

Krav om standarderstatning og refusjon grunnet
kansellering som følge av covid-19 pandemien.

Dato
09.03.2021

Saksnummer
2020-02811

Tjenesteytere
Norwegian Air Shuttle
Kiwi.com

Klager har i det vesentlige anført

Klager (to personer) skulle reise fra Los Angeles til Tallinn via Oslo den 17. mai 2020 med
ankomst Tallinn den 18. mai, med DY7084 og DY1060. Den 15. mai ble klager informert
om at flyvningene var kansellerte som følge av covid-19 pandemien. 

Klager krever standarderstatning i henhold til EU-forordning 261/2004, samt full refusjon
av billettene 283,26 euro.

Tjenesteyterne har i det vesentlige anført
Kiwi.com har ikke avgitt uttalelse til nemnda.

Norwegian har i det vesentlige anført: 

DY7084 og DY1060 ble kansellerte som følge av covid-19 pandemien. 

Klager har kjøpt billetten via et reisebyrå, og Norwegian har refundert klagers billett til
reisebyrået. Klager bes henvende seg til Kiwi.com for utbetaling.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artikkel 5 og 7.

Norwegian har ikke avgitt uttalelse til nemnda angående kanselleringen, eller
dokumentert årsaken til denne, selskapet kan da ikke sies å ha godtgjort at
kanselleringen skyldtes en ekstraordinær omstendighet som ikke kunne vært unngått.
Klager har således rett til standarderstatning på 600 euro.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Klager har krever full refusjon.  

Norwegian har refundert klagers billett til reisebyrået Kiwi.com. Kiwi.com har valgt å ikke
avgi uttalelse til nemnda. 

Det følger av EU-forordning 261/2004 at ved kansellering er det det transporterende
luftfartsselskapet som skal tilby omruting eller eventuelt refusjon av flybilletter. Nemnda
mener derfor at Norwegian må refundere den ubenyttede flybilletten direkte til klager.

Norwegian har dokumentert, og nemnda legger til grunn, at Norwegian har refundert
billettprisen til reisebyrået.  Nemnda forstår at dette er i tråd med gjeldende praksis
i bransjen. Nemnda må likevel forholde seg til at flyselskapene etter forordningen er
ansvarlig overfor klager, og nemnda oppfordrer Norwegian til å kreve regress fra Kiwi.

Vedtak

Transportklagenemnda-fly anbefaler at Norwegian utbetaler 600 euro til klager, samt
refunderer klagers ubenyttede flybilletter.