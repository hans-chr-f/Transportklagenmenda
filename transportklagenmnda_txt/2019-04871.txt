Vedtak i Transportklagenemnda
- Kollektivreiser

Sammendrag

Krav om frafall av gebyr - Bruk av studentbillett
ved selvstudie med påfølgende privatisteksamen

Dato
05.03.2020

Saksnummer
2019-04871

Tjenesteytere
Ruter

Klager har i det vesentlige anført

Klager ble ilagt gebyr på trikken 25. oktober 2019 fordi hun reiste med studentbillett uten
å oppfylle kravene til bruk av rabattert billett. 

Klager viser til at hun kjøpte studentbilletten i god tro, da hun i to år har tatt opp fag
på Bjørknes. Frem til sommeren 2019 var hun registrert som student ved Bjørknes,
men valgte da høsten kom å ta seks fag som selvstudie ettersom det var så dyrt med
undervisning. Slik klager har forstått det, er hun å anse som student når hun betaler og
leser såpass mye på egen hånd. 

Under kontrollen viste klager frem privatistweb med oversikt over eksamener hun var
meldt opp i, men kontrolløren fastholdt at dette ikke var gyldig som studentbevis og ila
klager gebyr. 

Klager understreker at hun handlet i god tro og ber om at Ruter frafaller gebyret.

Tjenesteyterne har i det vesentlige anført
Klager ble ilagt gebyr under en kontroll fordi hun reiste med studentbillett uten å
oppfylle kravet til bruk av studentrabattert billett. Da klager fikk beskjed om å vise
gyldig studentbevis under kontrollen kom det frem at hun ikke var heltidsstudent, og
at hun derfor ikke hadde rett på denne rabatten. Ruter har merket seg at klager, etter
kontrollen, har kjøpt to nye periodebilletter med studentrabatt. 

Ruter viser til punkt 3 i reisevilkårene hvor det står at: 
"Passasjeren skal: 
a) betale for reisen i henhold til de vilkår og priser Ruter har fastsatt 

...
e) dokumentere retten til rabattert billett ved fremvisning av gyldig legitimasjon.
Studenter skal fremvise studentbevis som bekrefter rett til studentrabatt på
reisetidspunktet (f.eks. betalt semesteravgift) - eller legitimere retten på annen måte som
er i samsvar med publiserte vilkår fra Ruter om bord på transportmidlene, på ruter.no og
i tekstmateriell. 

Ruter kan på grunnlag av overnevnte ikke imøtekomme klagers krav.

Nemnda bemerker

Klager ble ved kontroll på trikken 25. oktober 2019 ilagt gebyr da hun fremviste en
periodebillett solgt med studentrabatt. Klager oppfylte ikke vilkårene til denne billetten. 

Det fremgår av Ruters transportvilkår punkt 6.2 første avsnitt at passasjerer som ved
kontroll ikke kan vise gyldig billett, vil bli ilagt gebyr. Bestemmelsen er objektiv. Gebyr kan
således ilegges selv om passasjeren ikke har opptrådt klanderverdig. 

Klager hadde vært student, men leste på det aktuelle tidspunkt hjemme og hadde ikke
lenger gyldig studentbevis. 

Nemnda bemerker at den reisende selv har ansvar for å sette seg inn i billettsystemet.

Vilkårene for bruk av studentbillett fremgår på Ruters nettsider og det går tydelig frem
at studentbillett gjelder for studenter på heltid ved bestemte læreinstitusjoner. Av
reisevilkårene okt. 3 e) fremgår at studenter skal vise studentbevis som bekrefter rett til
studentrabatt på reisetidspunktet. 

Klager kunne ikke dokumentere retten til rabattert billett ved fremvisning av gyldig
legitimasjon. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.