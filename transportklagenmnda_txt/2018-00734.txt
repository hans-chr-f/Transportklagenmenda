Vedtak i Transportklagenemnda
- Kollektivreiser

Sammendrag

Gebyr som følge av for sen validering av billett.

Dato
19.06.2018

Saksnummer
2018-00734

Tjenesteytere
Ruter

Klager har i det vesentlige anført

Klager ble ilagt gebyr på trikken grunnet for sent kjøp av billett. 

Klager gikk ombord i Dronningens gate. På vei om bord observerte hun kontrolløren
hjelpe en eldre mann med å validere billetten sin. Ifølge klager observerte ikke
kontrolløren at hun gikk ombord i trikken fordi kontrolløren som hjalp den eldre mannen
sto med ryggen til inngangen. 

Klager kan derfor ikke forstå hvordan kontrollørene, og Ruter, kan påstå at hun var
ombord i trikken ved Aker Brygge når kontrollørene allerede var ombord da hun gikk på
trikken ved Dronningens gate. Klager fastholder at hennes billett var gyldig og føler seg
krenket over at Ruter kan påstå noe annet. 

Klager ber derfor om at Ruter frafaller gebyret.

Tjenesteyterne har i det vesentlige anført
Ruter viser til henvendelse fra klager angående gebyr hun ble ilagt den 2. mars 2018.
Grunnen til at klager ble ilagt gebyr er fordi hun kjøpte billetten for sent.

Klager hevder at hun kom på trikken ved Dronningens gate, dette mener vi er feil. Vi
forholder oss til uttalelsene fra kontrollørene som gjennomførte denne kontrollen, de
sier begge at klager var om bord på trikken da de gikk på ved Aker brygge. Billetten til
klager er kjøpt mens kontrollen pågikk.

Trikken var ikke logget på sanntidssystemet, så Ruter har dessverre ikke sanntidsloggen
over denne trikken. Kontrollørene opplyser at klager reiste sammen med en venninne
som også ble ilagt gebyr pga. for sent kjøp av billett. Ruter viser her til vedlagt
dokumentasjon på dette. I venninen sin henvendelse til oss så hevder denne venninnen
at hun gikk på ved Aker brygge, også dette gebyret er opprettholdt.

Vi fester altså ikke lit til disse forklaringene, og forholder oss til kontrollørene som var på
stedet, utfra deres kommentarer så fremstår det som om klager forsøker å unndra seg
kontroll.

På bakgrunn av dette ser vi ingen grunn til å endre standpunkt i denne saken.

Nemnda bemerker

Klager ble ved kontroll på trikken 2. mars 2018 ilagt gebyr som følge av for sent kjøp av
billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Nemnda legger til grunn at kontrollørene kom på ved holdeplassen Aker brygge kl. 11.58.
Klagers billett er registrert bestilt kl. 11.59.38.

Klager hevder at hun først kom på trikken i Dronningens gate.

Nemndas flertall, nemndas leder og bransjerepresentantene, finner imidlertid å måtte
legge til grunn opplysningene i gebyrrapporten og i tilleggsopplysninger fra kontrollørene
hvor det fremgår at klager - og også hennes venninne - allerede befant seg på trikken
da kontrollen startet. Det var to kontrollører og den som skrev ut gebyret til klager, fikk
bekreftet av den andre at klager allerede befant seg på trikken. 

Mindretallet, forbrukerrepresentantene Sørlie og Grannes, mener at klager i dette
tilfellet bør få ettergitt gebyret. Det er i saken uenighet om hvor klageren kom på trikken.
Mindretallet forstår det slik at kontrollen pågikk både før og etter at trikken stoppet ved
Dronningens gate. Eksakt på hvilket tidspunkt trikken stoppet her er det ikke mulig å
fastslå, da sanntidslogg ikke er fremlagt. Mindretallet er av den oppfatning at det ikke
foreligger dokumentasjon i saken, utover kontrollørenes gebyrlogg/uttalelser, som viser
at klagerens forklaring om at hun løste billett før påstigning ved Dronningens gate er
uriktig. I mangel av tilstrekkelig dokumentasjon som kan underbygge selskapets versjon
av hendelsesforløpet, mener mindretallet at tvilen må komme klager til gode, og at
gebyret bør frafalles.

Nemndas konklusjon blir i samsvar med flertallets syn at det ikke er grunnlag for å
anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er avsagt med dissens.