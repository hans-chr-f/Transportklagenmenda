Vedtak i Transportklagenemnda - Fly

Sammendrag

Krav om å få omgjort voucher til kontant refusjon.

Dato
14.10.2021

Saksnummer
2021-00588

Tjenesteytere
KLM

Klager har i det vesentlige anført

Klager hadde bestilt en reise med KLM t/r Oslo - Amsterdam for reise 9. - 25. juni 2020.
Pris kroner 2 126. Klager endret senere utreisen først til den 16. juni, deretter til den 20.
juni, og betalte kroner 133 for den siste endringen. Pris til sammen kroner 2 259. 

Klager valgte å kansellere reisen grunnet reiserestriksjoner som følge av covid-19
pandemien, og fordi han hadde mottatt tilbud fra KLM om å motta voucher for senere
reise. Klager søkte derfor om full refusjon i form av voucher. Da klager mottok voucheren
var dens verdi NOK 2, ikke kroner 2 259 som forventet. 

Klager mener at denne feilen har oppstått som følge av en teknisk feil med hvordan
nettsiden til KLM  henter ut verdier fra tidligere kjøp - voucherprosessen ser ut til å ha
mistet data fra første kjøp når det blir gjort to endringer. Dette var en teknisk løsning
som KLM utvikla ifbm pandemien, og klager antar løsningen har vært midlertidig.

Da voucherens verdi var på kun NOK 2,- kunne ikke klager benytte denne til å kjøpe ny
reise, han måtte derfor kjøpe ny reise med KLM t/r Amsterdam for reise 30. juni - 28.
august for kroner 3 059.  

Klager mener han ble lovet billettens verdi + 15 % i voucher. Klager krever nå
kontant refusjon. Kroner 2 259 + 15 % utgjør kroner 2 598. I tillegg krever klager
forsinkelsesrente.

Tjenesteyterne har i det vesentlige anført
Klager kansellerte sin opprinnelige bestilling, denne ble byttet ut mot en kupong til en
verdi av NOK 1 828. Kupongnummer 0742431590951. 

Denne kupongen ble deretter brukt til å kjøpe en ny billett til kroner 1 957, klager betalte
derfor 133 NOK ekstra i kontant. Kupongnummer 0742431679861. Denne billetten
forblir ubrukt og har ikke blitt refundert eller byttet. 

KLM viser til fremlagt dokumentasjon. 

KLM kan ikke imøtekomme klagers krav.

Nemnda bemerker

Basert på den innsendte dokumentasjonen legger nemda til grunn at: 

- Klager opprinnelig hadde en reise med KLM  tur/retur Oslo-Amsterdam fra 9. juni til
25. juni 2020 (billettnummer 0742431590628 og ref. nr. : NWWME9). Reisen kostet 2126
kroner inkludert avgifter og ble betalt med kredittkort. 

- Klager endret reisen til 16. juni til 25. juni (billettnummer 0742431590951 og ref. nr.
(NWWME9). For denne endringen betalte ikke klager. 

- Klager endret på ny reisen til 20. juni til 25. juni  (billettnummer  0742431679861 og ref.
nr. NWWME9). For denne endringen betalte klager 133 kroner med debetkort. 

Klager har opplyst at han valgte å kansellere reisen med ref. nr. NWWME9 fordi han ville
benytte seg av KLM sitt tilbud om voucher.  Nemnda mener at dette er sannsynliggjort
ettersom klager har lagt frem bekreftelse på at han har sendt "voucher request".  

Etter nemndas syn skulle denne voucheren hatt en verdi på 2259 kroner + 15 %. KLM har
ikke sannsynliggjort at voucheren er utstedt, og i utgangspunktet har klager krav på en
voucher pålydende 2259 kroner + 15 %. 

En forutsetning for at klager godtok en voucher + 15 % var at han skulle bruke voucheren
til kjøp av ny billett. KLMs handlemåte har forhindret dette, og KLM må derfor være
ansvarlig for å erstatte beløpet på 2598 kroner (tilsvarende voucher + 15 %). 

Klager har også krevd forsinkelsesrente. Dette har han krav på etter
forsinkelsesrenteloven § 2.

Vedtak

Transportklagenemnda anbefaler at KLM utbetaler 2598 kroner i kontanter til klager,
samt forsinkelsesrenter.