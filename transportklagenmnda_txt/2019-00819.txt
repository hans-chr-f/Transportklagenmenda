Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
03.12.2019

Saksnummer
2019-00819

Tjenesteytere
SAS

Klager har i det vesentlige anført

Klager skulle reise fra Trondheim til Amsterdam via Oslo den 7. februar 2019 kl. 06.30
med ankomst kl. 10.05. SK821 fra Oslo til Amsterdam ble kansellert. Klager ble booket
om via København og ankom endelig bestemmelsessted kl 16.50, omtrent syv timer
forsinket. 

Flyet ble først forsinket på grunn av is på flymotoren. Passasjerene ombord ble fortalt
at flyet vårt sto i kø for å få fjernet isen og måtte derfor vente en god stund. Etter lang
forsinkelse fikk de tilslutt en kontrabeskjed fra kapteinen som fortalte at SAS heller
hadde valgt å kansellere avgangen.

Klager mener årsaken til kanselleringen ikke var værforhold, men mangel på crew. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK821 ble kansellert som følge av vanskelige værforhold, freezing fog, det vises til
fremlagt dokumentasjon. SK821 måtte returnere til gate da vibrasjonene fra motoren
var for sterke. Dette skyldtes is på motorbladene og utgjør en sikkerhetsrisiko. Det
ble påregnet veldig lang forsinkelse grunnet lange køer for de-icing og fan heating
(oppvarming av motorblader), og avgangen ble som følge av dette kansellert. 

Klager ble booket om til neste ledige avgang via København.

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll. 

SAS kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf. EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Flyselskapet SAS har fremlagt dokumentasjon som viser at det var vanskelige værforhold,
freezing fog, som førte til at flyet fra Oslo til Amsterdam ble kansellert som følge av lang
prosess med å fjerne isdannelser på flyet og oppvarming av motorbladene. Den samme
dokumentasjonen viser at forsinkelsen ikke kunne vært unngått selv om alle rimelige
tiltak var truffet. 

Klager har etter dette ikke rett til standarderstatning.

Klager ble booket om samme dag og ankom endelig bestemmelsessted i underkant av
syv timer forsinket. Nemnda anser dette etter forholdene å være innen rimelig tid.

Vedtak

Transportklagenemnda-fly anbefaler ikke at klager gis medhold.