Vedtak i Pakkereisenemnda

Sammendrag

Krav om prisavslag grunnet dårlig madrass og
støy, samt tillegg for bagasje på uspesifisert reise.

Dato
16.01.2018

Saksnummer
2017-02617

Tjenesteytere
Ving Norge AS

Klager har i det vesentlige anført

Klager bestilte reise for to personer med innkvartering på uspesifisert bosted, ett rom på
uspesifisert reisemål hele Kreta, minimum to vinger, i perioden 22.07.2017 - 29.07.2017.
Totalpris kr. 11.700.

Klagen gjelder i hovedsak dårlig søvn og vond rygg, forårsaket av at sengen på
rommet på Captain Michallis manglet overmadrass slik at klager måtte ligge direkte på
springfjærene, kun med et tynt trekk i mellom. 

Videre pågikk det byggearbeider rett utenfor leiligheten under hele ferien, noe som førte
til at klager hverken fikk sove om natten eller på dagen. 

Klager spurte Ving om muligheten for å bytte hotell mot et mellomlegg, men fikk nei. 

Ved hjemreisen måtte klager betale for overvekt.

Klager krever refusjon av 50% av sin halvpart av reisens pris. 

Det vises for øvrig til korrespondanse fra klager.

Tjenesteyterne har i det vesentlige anført
Ved bestilling av en uspesifisert reise på Vings nettsider blir man bedt om å sjekke Vings
reiseinformasjon og Vings reisekonsepter for uspesifisert reise. Videre må man før man
aksepterer Vings reisevilkår klikke og akseptere vilkårene før man kan bekrefte reisen.
Vilkårene kan man også klikke på for å lese informasjonen om Vings reisevilkår.

Uspesifisert innkvartering:

Utover informasjonen i bestillingsprosessen fremgår det om uspesifisert bosted /
uspesifiserte reiser: Våre billigste form for innkvartering. Standarden kan være meget
enkel. Ved kjøp av uspesifisert bosted ber vi deg lese «Reiseinformasjon/Reisekonsepter
som du finner nederst på våre nettsider. Det er ikke mulig ved denne type reiser å
forhåndsvarsle om eventuelle støykilder som byggearbeider/barer/trafikkstøy eller
lignende. Ved ledig kapasitet, noe som aldri kan garanteres, og om man ønsker å bytte
til annet bosted, betales prisdifferansen og eventuell avbestillingsavgift på stedet. Videre
skriver Ving under informasjon om senger at senger kan være mykere eller fastere enn
hva enn er vant med hjemme.

Senger/ekstrasenger/barnesenger
Ordinære og ekstrasenger, kan være mykere eller fastere enn hva vi er vant til her
hjemme.

Ving har forsøkt via sine stedlige representanter å gjøre ferien mest mulig komfortabel
for klager når det gjelder sengestandard med gjentagende kontakt med hotellet hvor det
i to omganger ble ordnet med ekstra tepper. 

Wifi
Klager hevder at han hadde problemer med wifi i ferien. Ved kjøp av uspesifisert reise
garanterer ikke Ving at det finnes tilgjengelig wifi. Ving forklarer i bestillingsprosessen og i
vilkår for uspesifisert reise, at hotellstandarden kan være meget enkel. Har man konkrete
krav til komfort, fasiliteter og beliggenhet er det ikke sikkert at et uspesifisert hotell står
til forventningene.

Byggestøy
Som det fremgår av vilkårene kan vi ikke forutsi byggearbeider eller støykilder ved kjøp
av uspesifisert reise. Ving har ikke hørt fra andre reisende vedrørende byggestøy på dette
hotellet. Alt var dessuten fullbooket så Ving kunne ikke tilby et bytte.

Ved bestilling av uspesifisert reise på nettet hos Ving får man opp informasjon om at
kun håndbagasje er inkludert i reisens pris. Man får informasjon om at man kan bestille
bagasje om man ønsker mer enn håndbagasje, samt vilkår for innsjekket bagasje. Man
må gjøre et aktivt valg for å komme videre i bestillingsprosessen. Det betyr at man
må velge om man kun skal ha håndbagasje eller om man skal ha med mer bagasje. I
bestillingsprosessen ligger det også egen informasjon om hvor mye man kan ha med av
bagasje utover håndbagasje samt gjeldende regler for bagasje for det enkelte flyselskap.

Klager har lagt ved bilde fra innsjekking av bagasje og hevder at han måtte betale ekstra
for bagasje på flyplassen ved innsjekk. Klager hadde kun kjøpt og betalt for et kolli
innsjekket bagasje. Medreisende til klager hadde kun håndbagasje. Det betyr at klager og
medreisende hadde totalt 26 kilo til rådighet og ikke 20 kg pr. person slik klager hevder.
Håndbagasje utgjør 6 kilo og kjøpt ekstra bagasje utgjør 14 kilo. Ifølge klagers vedlegg
til saken reiste han og medreisende med totalt 31.1 kg bagasje. Klager hadde 26 kilo til
rådighet (14+6+6). Hvordan flyselskapets handling agent håndhever regler for bagasje
kan variere fra flyplass til flyplass, men faktum er at klager hadde kun 26 kg til rådighet
for bagasje, men klager og medreisende leverte inn 31,1 kg.

Hotellet klager har bodd på er i henhold til kriteriene for uspesifiserte reiser. Ving kan
derfor ikke se at det er grunnlag for kompensasjon slik klager hevder. Klager har ikke
bestilt nok antall kilo bagasje i forhold til de kolli han og medreisende hadde med.
Ving kan ikke se at arrangøren er ansvarlig for å refundere summen klager ble ilagt for
overvekt.

Det vises for øvrig til korrespondanse fra Ving Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2. 

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Det fremgår at klageren har kjøpt en uspesifisert reise.  Hva man i et slikt tilfelle kan
forvente av komfort er beskrevet i arrangørens reisevilkår som det er referert fra
ovenfor.  Slike bosteder er ofte enkle, og det fremgår av vilkårene at man ikke kan
forvente å bli opplyst om byggestøy etc. på slike bosteder. 

Det er opplyst i arrangørens generelle vilkår at det ikke kan forventes at sengene er slik
man er vant med.  De kan være både hardere og mykere. Nemnda legger til grunn at
klageren fikk hjelp av guidene på stedet til å få ekstra tepper over madrassen som han
fant var svært hard.  

Når det gjelder Wifi-oppkobling er dette noe som ikke garanteres på uspesifiserte
bosteder.  At dette ikke var tilgjengelig innebærer derfor ingen mangel.

Det fremgår av billetten at klageren har betalt for innsjekket bagasje for kun en av de
reisende. Bagasjevekt til rådighet er da 14 kilo for innsjekket bagasje og 6 kilo for hver av
de reisende i håndbagasje, totalt 26 kilo. Klageren har oppgitt at bagasjen veide 31,1 kilo.
Det er følgelig ingen feil at han måtte betale for 5 kilo overvekt.

Nemnda kan ikke anbefale at klageren gis prisavslag i dette tilfellet.

Vedtak

Pakkereisenemnda kan ikke anbefale at klageren gis prisavslag i dette tilfellet.