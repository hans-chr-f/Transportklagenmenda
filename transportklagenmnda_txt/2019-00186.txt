Vedtak i Transportklagenemnda - Fly

Sammendrag

Krav om erstatning for tort og svie ved forsinket bagasje.

Dato
12.02.2019

Saksnummer
2019-00186

Tjenesteytere
SAS

Klager har i det vesentlige anført

Klager og hans reisefølge reiste fra London via Oslo med SK804 og videre til Kristiansand
med SK215 den 17. juli 2018. De hadde en time og 5 minutter i transfertid på Oslo
Lufthavn Gardermoen. Dette viste seg å være altfor kort tid, blant annet fordi det var
lange køer ved passkontrollen, og de måtte løpe for å nå avgangen til Kristiansand. Ved
ankomst Kristiansand viste det seg at bagasjen deres ikke var med flyet. Den ble levert
24 timer senere, men det første døgnet hadde de ikke tilgang til det de trengte av klær og
utstyr, samt heller ikke en gave til et familiemedlems 60-års dag. 

Klager finner det kritikkverdig at SAS kan selge en billett med altfor kort transfertid og
krever erstatning for den ulempen og stresset både reisen og forsinket bagasje medførte
for dem.

Tjenesteyterne har i det vesentlige anført
SAS har blitt bedt om å inngi tilsvar i saken. Saken er imidlertid blitt behandlet av Söp -
et klageorgan som britiske luftfartsmyndigheter henviser klagere til å kontakte i saker
vedrørende passasjerrettigheter. Söp behandlet saken den 15. desember 2018, og SAS
har oversendt dette vedtaket til Transportklagenemndas sekretariat med spørsmål om
saken også skal behandles av Transportklagenemnda når den allerede er avgjort i et
annet klageorgan.

Nemnda bemerker

Transportklagenemnda behandler blant annet klager fra flypassasjerer som på reise
til eller fra Norge har opplevd problemer med bagasjen. Luftfartsmyndighetene i
Storbritannia (CAA UK) anbefaler klageorganet Söp som et alternativt tvisteløsningsorgan
på sine informasjonssider om passasjerrettigheter og klagemuligheter. Klager har
også sendt inn en klage til dette klageorganet og fått et vedtak derfra datert 15.
desember 2018. Saken er avgjort av et utenlandsk klageorgan og blir dermed å avvise fra
behandling i Transportklagenemnda, jf. Transportklagenemndforskriften § 6-2 e).

Vedtak

Saken avvises.