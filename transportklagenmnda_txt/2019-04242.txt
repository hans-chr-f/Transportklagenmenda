Vedtak i Transportklagenemnda - Fly

Sammendrag

Krav om refusjon av taxiutgifter etter ankomst på Gardermoen.
Forsinkelse grunnet problemer med passasjer på flyet.

Dato
11.06.2020

Saksnummer
2019-04242

Tjenesteytere
Norwegian Air Shuttle

Klager har i det vesentlige anført

17. juli 2019 reiste klager med DY1259 fra Amsterdam til Oslo. Flyet skulle gå fra
Amsterdam kl. 21.45 og lande i Oslo kl. 23.30. Flyet ble imidlertid én time og 31 minutter
forsinket, slik at klager ikke rakk siste tog hjem fra Gardermoen. Klager tok dermed taxi,
og hun krever refusjon av disse taxiutgiftene.

Klager anfører at forsinkelsen skyldtes at en person som hadde drukket alkohol, skapte
trøbbel på flyet som kom fra Oslo og som skulle returnere fra Amsterdam til Oslo.

Klager krever refusjon av 2134 kroner i taxiutgifter.

Tjenesteyterne har i det vesentlige anført
Flyvningen DY1259 ble én time og 31 minutter forsinket som følge av at en passasjer
måtte avlastes grunnet dårlig oppførsel. Så fort politiet ble tilkalt og personen avlastet,
ble flyvningen gjennomført, men da med en mindre forsinkelse. Det vises til fremlagt
dokumentasjon.

I henhold til EU-domstolens avgjørelse i saken C-402/07 (Sturgeon) er flyselskapene
unntatt fra videre kompensasjon hvis forsinkelsen er på under tre timer eller årsaken
til forsinkelsen er ekstraordinære omstendigheter utenfor flyselskapets kontroll. En
omstendighet som er utenfor flyselskapets kontroll, er hendelser som ikke er forårsaket
av en handling eller unnlatelse av flyselskapet.

Flyvningen var i dette tilfellet kun én time og 31 minutter forsinket, og klager er dermed
ikke kompensasjonsberettiget. Det var ingen tiltak selskapet kunne ha gjort for å unngå
forsinkelsen, da den aktuelle passasjeren måtte avlastes av sikkerhetsmessige grunner.
I henhold til Montrealkonvensjonens artikkel 19 og luftfartsloven §10-20 er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som
med rimelighet kan kreves for å unngå tapet, eller at dette ikke har vært mulig.

På bakgrunn av dette og ovennevnte redegjørelse av forsinkelsen, kan ikke kravet om
refusjon av taxiutgifter imøtekommes i dette tilfellet.

Nemnda bemerker

Nemnda legger til grunn at forsinkelsen i dette tilfellet var på mindre enn tre timer. Den
gir således ikke rett til standarderstatning.

Etter luftfartsloven § 10-20 er fraktføreren ansvarlig for tap som følge av forsinkelse ved
lufttransport av passasjerer med mindre det godtgjøres at alle forholdsregler som med
rimelighet kan kreves for å unngå tapet, er tatt, eller at dette ikke har vært mulig.

I dette tilfellet skyldtes forsinkelsen at flyet måtte laste av en passasjer som følge av
uakseptabel oppførsel. Nemnda mener at det må anses som en omstendighet som var
utenfor selskapets kontroll. Nemnda kan på bakgrunn av dette ikke se at klager har rett
på refusjon av taxiutgifter i dette tilfellet.

Vedtak

Transportklagenemnda - fly anbefaler ikke at klager gis medhold.