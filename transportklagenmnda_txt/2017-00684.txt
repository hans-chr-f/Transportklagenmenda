Vedtak i Pakkereisenemnda

Sammendrag

Krav om refusjon av ekstrautgifter grunnet feil informasjon om avreisetidspunktet.

Dato
19.06.2017

Saksnummer
2017-00684

Tjenesteytere
TSS Travel Service Scandinavia

Klager har i det vesentlige anført

Klager bestilte rundreise for 2 personer, "De mest berømte stedene på UNESCOs
verdensarvliste i Italia i perioden 24.11.2016 - 01.12.2016. Totalpris kr. 18.660. Det
fremgår av faktura/bestillingsbekreftelse at reisens varighet er på 8 dager/7 netter.
Utreise fra Oslo - Gardermoen til Rom Fiumicino 24.11.2016.

Klagen gjelder krav om prisavslag for forsinkelse på flyreisen fra Oslo til Roma og
erstatning for utgifter til lunsj før avreise fra Gardermoen, samt merutgifter i forbindelse
med endret tidspunkt for tilbakereise fra Oslo til Haugesund. Klagerne har fremsatt
et krav på kr. 2.235, i tillegg til et krav om erstatning for at klagerne tapte en dag av
oppholdet i Roma.

Det vises for øvrig til korrespondanse fra klager.

Tjenesteyterne har i det vesentlige anført
Bakgrunnen for at klagers reise ble forskjøvet en dag, var at klager mottok feil
reisetidspunkter fra TSS. Klager rakk derfor ikke flyet de skulle reist med fra Gardermoen
til ltalia. TSS har tilbudt å dekke kostnadene for en tapt reisedag, hotell inkl. frokost
fra 24.11 til 25.11.2016, transport til og fra hotell og EUR 15 per person for lunsj
25.11 2016. Dette tilbudet opprettholdes. Hotell og transport til og fra hotell er alt
dekket av TSS, og er heller ikke krevd erstattet av klager. I tillegg vil TSS tilby klager å
dekke ekstrakostnadene for returreisen, det vil si merutgiftene knyttet til bagasjen og
ombookingen.

Klager fikk i reisedokumentasjon mottatt fra TSS opplyst at avreise til Roma fra Oslo
lufthavn Gardermoen var den 24. november 2016 kl. 17.25. Planlagt ankomst var ifølge
den elektroniske billetten kl. 23.10. Klager opplyser at de mottok beskjed om at flyet var
gått omtrent to timer før planlagt avgang, den 24. november kl. 15.00. Klager opplyser at
de fikk booket om til et annet fly, som reiste fra Gardermoen kl. 18.00 den 25. november
2016, og ankom Roma lufthavn Roma-Fiumicino kl. 21.30 samme dag. 

TSS anfører at bakgrunnen for at klager ikke kom med på tiltenkt fly, var at de hadde
mottatt uriktig avreisetidspunkt. TSS opplyser at de kontaktet klager over telefon den
24. november, da de ble klar over feilen. Klager fikk plass på et fly dagen etter planlagt
avreise. Som følge av at klager måtte vente til 25. november ble de av TSS tilbudt hotell,
transport, lunsj, samt refusjon for en tapt dag på reisedestinasjonen.

Da TSS kontaktet klager for å informere om feilen med hensyn til avreisetidspunktet,
ble det klart at klager heller ikke hadde mottatt oppdaterte avreisetidspunkt for
returreisen. Opprinnelig opplyst avreisetidspunkt var kl. 06.10, med ankomst kl. 11.55.
Avreisetidspunktet var imidlertid endret til kl. 10.00, som medførte at klager først ankom
Gardermoen kl. 16.25. 

Klager opplyser at den endrede rutetiden medførte at de pådro seg merutgifter for
sending av bagasje, samt merutgifter i forbindelse med at de måtte anskaffe ny flybillett
fra Gardermoen til Haugesund. Denne flyvningen inngikk ikke i klagers pakkereise. Slik
videretransport er normalt den reisendes ansvar og risiko. Slik saken står, anerkjenner
imidlertid TSS sitt ansvar for de den uleilighet klageren ble påført.

TSS vil tilby klager å refundere en del av betalingen for pakkereisen som følge av at klager
gikk glipp av en dag av sin reise. Avtalt varighet på klagers pakkereise var åtte dager og
syv netter. TSS tilbyr derfor refundert kr. 1.166 per person, som utgjør totalprisen per
person delt på åtte dager, totalt kr. 2.332.

TSS vil også tilby klager å dekke ekstrakostnadene for returreisen, det vil si
ekstrautgiftene knyttet til bagasje og ombooking av flyforbindelse mellom Oslo og
Haugesund. Klagerne har opplyst at disse beløper seg til henholdsvis kr 635 og kr 1.100,
totalt kr 1.735.

TSS vil dekke klagers merutgifter som følge av feilen, samt refundere betaling for en tapt
reisedag. Totalt tilbyr TSS klager kr. 4.355.

Det vises for øvrig til korrespondanse fra TSS Travel Service Scandinavia.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. I medhold av punkt 2 omfatter avtalen pakkereisen slik
den fremgår av bestilling og bekreftelse og reisebevis eller lignende dokument.

Partene er enige om hendelsesforløpet, nemlig at det ble gitt feil informasjon om både
avreisetidspunkt fra Norge og ankomsttidspunkt til Gardemoen etter avsluttet reise.
Partene er også enige om hvilke elementer ved reisen som skal erstattes.  Det partene
er uenige om, er erstatningsbeløpet for lunsjutgifter på avreisedagen.  Det er opplyst at
klagerne fikk frokost dekket og at det er utbetalt 15 euro pr. person, eller ca. kr. 144 til
dekning av lunsjutgifter. Det er krevd kr. 250.  Tvistesummen er etter det nemnda kan
forstå kr. 212.

Det er opplyst at flyet til Roma hadde avgang fra Gardemoen kl. 18.00.  Nemnda antar
da at klagerne ikke var henvist til å spise lunsj på flyplassen. Det beløpet som er utbetalt
skulle da etter nemndas syn være tilstrekkelig til å dekke lunsjutgifter. 

Nemnda har delt seg i et flertall og et mindretall. Nemndas flertall, lederen og de to
reiselivsrepresentantene, kan derfor ikke anbefale at det gis ytterligere kompensasjon.

Nemndas mindretall, forbrukerrepresentantene, mener at utgiftene er påregnelige og
ikke urimelige, og at beløpet som er krevd derfor bør dekkes.

Avgjørelsen blir truffet i samsvar med flertallets syn.

Vedtak

Pakkereisenemnda kan ikke se at klagerne har krav på ytterligere kompensasjon/
erstatning.