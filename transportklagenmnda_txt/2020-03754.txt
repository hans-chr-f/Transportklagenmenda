Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
24.08.2021

Saksnummer
2020-03754

Tjenesteytere
Ryanair

Klager har i det vesentlige anført

Klager skulle reise fra Torp til Malaga den 15. mars 2020 kl. 20.00 - 23.59 med Ryanairs
flight FR2564. Flyet ble forsinket mer enn tre timer. 

Flymaskinen tok av fra Torp kl. 23.24, tre timer og 24 minutter forsinket, og landet i
Malaga kl. 03.13, tre timer og 14 minutter forsinket.    

Klager mener dokumentasjonen Ryanair har fremlagt er uriktig, og viser til utskrift fra en
nettside, es.flightaware.com, som viser at flyvningen i virkelighet var mer enn tre timer
forsinket. 

Klager stiller seg kritisk til at hun ikke ble informert om sine rettigheter, og til at hun ikke
ble tilbudt forpleining i ventetiden. Klager krever erstatning for dette, samt for dårlig
hygiene på flyet. Det var søppel i setene og skittent ombord. 

Klager krever videre standarderstatning 400 euro i henhold til EU-forordning 261/2004
for forsinkelsen.

Tjenesteyterne har i det vesentlige anført
FR2564 ble forsinket 2 timer og 59 minutter grunnet ATC-restriksjoner som følge av
covid-19 pandemien. Ryanair viser til fremlagt dokumentasjon. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Ryanairs kontroll. Ryanair viser
også til at forsinkelsen var på under tre timer, og at klager derfor ikke har krav på
standarderstatning. 

Alle passasjerer har tilgang til informasjon om sine rettigheter på Ryanairs nettsider,
samt ved innsjekk på flyplassen. 

Ryanair kan ikke imøtekomme klagers krav.

Nemnda bemerker

Ryanair har dokumentert at flyvningen ble forsinket med to timer og 59 minutter. Klager
på sin side hevder flyvningen var mer enn tre timer forsinket, og viser til en nettside
es.flightaware.com. Nettsiden klager viser til er ingen offentlig nettside, og nemnda
finner ikke å kunne vektlegge dette dokumentet. 

I dette tilfellet fremgår det av fremlagt "Daily Movement Sheet", datert 15. mars 2020, at
forsinkelsen var to timer og 59 minutter. Ryanair har ikke forklart om dette var tiden for
parkering av flyet ved gate eller når dørene på flyet ble åpnet. Det er tidspunktet for når
dørene åpnes som er relevant når tidspunktet for faktisk ankomsttid skal beregnes. Det
vises til EU-dom C-452/13 (Germanwings) og kommisjonens tolkningsveiledning punkt
3.3.3. Nemnda mener at dersom flyselskapet ikke kan dokumentere på hvilket tidspunkt
dørene ble åpnet, må det legges til fem minutter. Det vises videre til at dansk nemnd har
en slik praksis.

Nemnda legger etter dette til grunn at forsinkelsens lenge var på mer enn tre timer. 

En passasjer som kommer mer enn tre timer forsinket frem til sitt endelige
bestemmelsessted har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon (C-402/07) og Nelson (C-581/10).

Den 15. mars 2020 var starten på nedstengning av luftfarten over store deler av verden,
og at det oppstod forsinkelser som i denne saken, mener nemnda ikke kunne være til
å unngå. Etter det som er fremkommet i saken legger nemnda til grunn at Ryanair i
tilstrekkelig grad har sannsynliggjort at forsinkelsen skyldtes ATC-restriksjoner som følge
av den pågående covid-19 pandemien, og at forsinkelsen derfor skyldtes ekstraordinære
omstendigheter som ikke kunne vært unngått selv om alle rimelige tiltak var blitt truffet.
Nemnda kan ikke anbefale at klager gis medhold i sitt krav om standarderstatning. 

Klager krever videre erstatning for mangel på informasjon og forpleining. 

Mangel på informasjon gir ingen rett til erstatning. Nemnda er kjent med at
passasjerrettighetene er lett tilgjengelige både på flyselskapenes nettsider og på
flyplassene. 

En passasjers rett til forpleining etter EU-forordningen 261/2004 artikkel 9 består så
lenge hun venter på en omlegging av reisen, jf. retningslinjene av 15.06.2016 punkt 4.3.2.

Nemnda anbefaler at Ryanair refunderer klagers eventuelle rimelige utgifter til mat og
alkoholfri drikke i ventetiden mot kvittering.

Vedtak

Transportklagenemnda anbefaler ikke at klager gis medhold i sitt krav om
standarderstatning eller erstatning for mangelfull informasjon. Nemnda anbefaler at
Ryanair dekker klagers eventuelle rimelige utgifter til mat og alkoholfri drikke i ventetiden
mot kvittering.