Vedtak i Transportklagenemnda
- Kollektivreiser

Sammendrag

Krav om refusjon av periodebillett og tapt arbeidstid som følge av forsinket buss.

Dato
08.11.2022

Saksnummer
2022-01146

Tjenesteytere
Skyss

Klager har i det vesentlige anført

Klager skulle ta bussen fra Nesttun terminal til Øvsttun kl. 14.00 den 2. juni 2022.

Klager anfører at bussen var 20 minutter forsinket ved avgang fra Nesttun terminal,
og han ankom derfor Øvsttun 20 minutter forsinket. Klager anfører at som følge av
forsinkelsen, kom han for sent på jobb, og han mistet derfor en time lønn.

Klager har fremsatt krav om refusjon av 755 kroner for periodebilletten og 550 kroner for
tapt timelønn.

Tjenesteyterne har i det vesentlige anført
Skyss har på tross av anmodning og purring ikke inngitt tilsvar til nemnda.

Overfor klager har Skyss vist til at reisegarantien ikke dekker følgeskader og ikke gjelder
dersom forsinkelsen skyldes forhold utenfor deres kontroll. Skyss har anført at det var et
trafikkuhell ved Lagunen som førte til køer og forsinkelse for flere busslinjer.

Nemnda bemerker

Klager har fremsatt krav om refusjon av 755 kroner for periodebillett og 550 kroner for
tapt timelønn som følge av at bussen fra Nesttun terminal til Øvsttun den 2. juni 2022 ble
20 minutter forsinket.

I henhold til Skyss' reisegaranti kan passasjeren på visse vilkår ha rett på refusjon av
dokumenterte utlegg til alternativ transport ved forsinkelser på mer enn 20 minutter.
Det fremgår imidlertid at garantien ikke gjelder dersom forsinkelsen skyldes forhold
utenfor selskapets/transportørens kontroll, og heller ikke for følgeskader, som tapt
tannlegetime, forretningsavtale eller flyavgang. Tapt timelønn faller heller ikke inn under
reisegarantien. Det skal også bemerkes at det ikke er fremlagt noe dokumentasjon på
tapet, slik at nemnda uansett ikke kan vurdere dette.

Nemnda bemerker at det er uheldig at Skyss ikke har inngitt tilsvar til nemnda. Nemnda
kan imidlertid ikke se at reisegarantien gir rett på refusjon av selve periodebilletten eller
følgeskader som tapt lønn.

EU-forordning 181/2011 artikkel 19 nummer 5 gir på visse vilkår rett på forholdsmessig
refusjon av periodebillett ved forsinkelse, men forsinkelsen må i så fall være på mer enn
to timer. I klagers tilfelle var forsinkelsen på 20 minutter. Nemnda kan således ikke se at
forordningen heller gir rett på noen refusjon i dette tilfellet.

Nemnda kan ikke se at det er grunnlag for å anbefale refusjon av periodebilletten eller
tapt timelønn.

Vedtak

Transportklagenemnda kan ikke anbefale at klager gis medhold.