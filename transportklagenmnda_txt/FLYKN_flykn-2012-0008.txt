Vedtak i Transportklagenemnda - Fly

Sammendrag

Krav om standarderstatning grunnet forsinkelse/kansellering.

Dato
08.08.2012

Saksnummer
008/12F

Tjenesteyter
Brüssels Airlines

Krav om standarderstatning grunnet forsinkelse/kansellering.

Klager har i det vesentlige anført:

Klager skulle reise fra Oslo til Toulouse via Brüssel den 2. juli 2011 kl. 06:40.

På Gardermoen fikk klager beskjed om at SN2288 var kansellert. Klager ble booket om til
Lufthansa dagen etter, og ankom Toulouse 30 timer etter opprinnelig ankomsttid.

Klager krever standardkompensasjon 400 euro per person i henhold til EU forordning
261/2004, samt erstatning for parkering og bensin, 50 euro.

Brüssels Airlines har ikke avgitt uttalelse til nemnda. Til klager har selskapet i det
vesentlige anført:

SN2288 ble forsinket 7 timer og 44 minutter grunnet teknisk feil. Da det var usikkert hvor lang
tid det ville ta å reparere feilen, ble klager booket om til dagen etter for ikke å risikere å bli
sittende fast i Brüssels.

I henhold til EU forordning 261/2004 plikter flyselskapene kun å utbetale kompensasjon
ved kanselleringer innenfor deres kontroll. Brüssels Airlines kan på grunnlag av dette ikke
imøtekomme klagers krav om kompensasjon for denne forsinkelsen.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Brüssels Airlines ved nemndas e-post av 17. januar 2012 med frist til 28.
februar 2012 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Brüssels Airlines har ikke avgitt uttalelse til nemnda. Nemndas avgjørelse treffes på bakgrunn
av de foreliggende opplysninger.

Nemnda legger på bakgrunn av de foreliggende opplysninger til grunn at flygningen rent
faktisk ble forsinket med 7 timer og 44 minutter. Det synes imidlertid som om klagerne fikk
beskjed om at flygningen ble innstilt.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU forordning 261/2004
artikkel 6 jf. artikkel 7, jf. artikkel 5, jf. EU domstolens avgjørelse i sak Sturgeon-Condor av 19.
november 2009 (C-402/07) og til Generaladvokatens forslag til avgjørelse i EU domstolens sak
Nelson m.fl. av 15. mai 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Brüssels Airlines har ikke gitt noen nærmere opplysninger om den tekniske feilen eller
dokumentert denne. Selskapet har følgelig ikke godtgjort at forsinkelsen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet, og plikter etter nemndas vurdering å betale en standarderstatning på 400 euro per
person.

Nemnda er videre av den oppfatning at Brüssels Airlines plikter å erstatte klagernes ekstra
utgifter til transport til og fra flyplassen med kr 150, jf. forordningen artikkel 9.

For så vidt angår erstatning av parkeringsutgifter inngår denne ekstrautgift i
standarderstatningen, jf. forordningen artikkel 12.

Vedtak:

Transportklagenemnda-fly anbefaler at Brüssels Airlines utbetaler en standarderstatning på
400 euro per person samt 150 NOK.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøes Flyveselskap AS

Olav Grøttland, SAS