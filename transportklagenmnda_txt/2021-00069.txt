Vedtak i Transportklagenemnda
- Kollektivreiser

Sammendrag

Krav om frafall av gebyr.

Dato
22.03.2021

Saksnummer
2021-00069

Tjenesteytere
Kolumbus AS

Klager har i det vesentlige anført

Klager har vist til at han reiste med buss fra Sola kulturhus den 08. januar 2021. Klager
skulle til å bestille billett, men ettersom bussen kom, valgte han først å gå om bord
bussen. Klager var ganske sliten og siden han skulle reise til Tananger, tenkte han at han
kunne kjøpe billett om ett minutt. Like etter kom billettkontrollørene og klager skulle til å
kjøpe billett, men kontrollørene informerte om at det var for sent. Klager mener at dette
er urimelig og at det ikke burde ha noe å si når han kjøper billett, så lenge det er under
reisen. Klager viser til at han ikke hadde tid til å kjøpe billetten tidligere, på grunn av
mangel på strøm. Klager anfører at det ikke blir noe billigere eller mindre penger mottatt
av å kjøpe billett på bussen, og kan ikke forstå hvorfor dette skal resultere i et så stort
gebyr.

Klager krever at gebyret frafalles.

Tjenesteyterne har i det vesentlige anført
Kolumbus viser til sine reisevilkår hvor det fremgår at «Rett til transport får passasjerer
ved å gyldig billett i samsvar med gjeldende vilkår og priser, som Kolumbus har
fastsatt. En reise regnes som påbegynt når passasjeren er om bord i transportmiddelet.
Passasjeren skal ha gyldig billett ved påstigning» jf. punkt 3. Av punkt 4.2 fremgår det
at «Passasjerer som ved kontroll ikke kan vise gyldig billett for påbegynt reise plikter å
betale tilleggsavgift». Kolumbus har dermed hjemmel for å ilegge tilleggsavgift ettersom
klager i dette tilfellet ikke hadde gyldig billett. Reisen var påbegynt og det fremgår klart
av reisevilkårene til Kolumbus at det ikke er tilstrekkelig å kjøpe billett i løpet av reisen.
Billett må være gyldig ved påstigning.

Kolumbus krever at gebyret opprettholdes.

Nemnda bemerker

Klager ble ilagt gebyr på bussen den 08. januar 2021 fordi han ikke kunne fremvise gyldig
billett ved kontroll.

Det fremgår av Kolumbus’ reisevilkår punkt 3 at passasjeren skal ha gyldig billett ved
påstigning. Det følger videre av punkt 4.2 at passasjerer som ved kontroll ikke kan vise
gyldig billett for påbegynt reise plikter å betale tilleggsavgift. Bestemmelsen er objektiv.
Gebyr kan således ilegges selv om passasjeren ikke har opptrådt klanderverdig.

Nemnda legger til grunn klagers forklaring om at han ikke hadde kjøpt billett ved
påstigning. Gebyret er dermed rettmessig, og nemnda kan ikke se at det er noe grunnlag
for at gebyret skal frafalles.

Vedtak

Transportklagenemnda – Kollektiv anbefaler ikke at klager gis medhold.