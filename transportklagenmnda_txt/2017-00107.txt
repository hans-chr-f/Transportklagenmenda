Vedtak i Transportklagenemnda - Fly

Sammendrag

Krav om standardkompensasjon og refusjon av merutgifter ved endret rutetid.

Dato
21.11.2017

Saksnummer
2017-00107

Tjenesteytere
Norwegian

Klager har i det vesentlige anført

Klager hadde bestilt billetter med Norwegians flyvning DY1866 fra Oslo lufthavn
(OSL) til Pisa (PSA) 11. april 2017 kl. 07.15. Klager mottok en e-post i desember om at
avgangstiden var flyttet med cirka seks timer. Dette medførte at klager ikke rakk sitt
bestemmelsessted i Italia til avtalt tid, og hun kjøpte derfor nye billetter med Lufthansa. 
På bakgrunn av ruteendringen har klager fremsatt krav om standardkompensasjon
i henhold til EU-forordning 261/2004 på 400 euro pr. person, totalt 800 euro for to
passasjerer, samt refusjon av nye billetter med Lufthansa til kroner 7 080.

Tjenesteyterne har i det vesentlige anført
Klager hadde kjøpt billetter med Norwegians flyvning DY1866 fra Oslo lufthavn til Pisa
11. april 2017. Billettene ble kjøpt 18. oktober 2016. Opprinnelig avreisetidspunkt var kl.
07.15, med ankomst kl. 10.10. 

Norwegian informerte passasjerene om ruteendring 6. desember 2016. Nytt
avreisetidspunkt var satt til kl. 13.30, med ankomst 16.25. Hovedårsaken til endringen
var at selskapet ble tildelt andre landingstider enn først forespurt ved flere av de største
flyplassene i Europa. Rutejusteringer var derfor nødvendig på enkelte flyvninger. 

Selskapet viser til sine generelle befordringsvilkår artikkel 11. Ruteendringen
ble gjennomført mer enn to uker før avreise, og klager har dermed ikke krav på
standardkompensasjon i henhold til EU-forordning 261/2004. 

Vedrørende klagers krav om refusjon av nye billetter med Lufthansa, har Norwegian
anført at de ikke kan bære kostnadene for at klager kjøpte nye og dyrere billetter fordi
de ønsket å reise tidligere på dagen. Klager var klar over at det ville medføre en ekstra
kostnad, og hun har ikke fremlagt dokumentasjon på hvorfor dyrere billetter var en
nødvendighet. 

Norwegian avviser på ovennevnte bakgrunn klagers krav.

Nemnda bemerker

Klager hadde kjøpt billetter med Norwegians flyvning DY1866 fra Oslo lufthavn til Pisa 11.
april 2017. Norwegian informerte passasjerene om ruteendring 6. desember 2016. 

Ved kjøp/bestilling av en flybillett inngås avtale om transport over en bestemt strekning
til en bestemt tid. Bestillingen gir begge parter plikter og rettigheter. Den reisende
plikter bl.a. å betale avtalt beløp, og har som gjenytelse rett til transport på den aktuelle
strekning til den avtalte tid. Flyselskapet har rett til betaling og plikt til å transportere den
reisende som avtalt.

Ruteendring forekommer fra tid til annen. De fleste flyselskap, herunder Norwegian,
forbeholder seg retten til ruteendring i sine alminnelige vilkår. En ruteendring innebærer
en kansellering av en avtalt flyvning, jf. EU-forordning 261/2004 artikkel 2 bokstav l. 

Kansellering som skjer mer enn to uker før planlagt avgangstid gir ikke rett til
standarderstatning, jf. forordningen artikkel 5 nr. 1 bokstav c nr. i). I denne saken skjedde
ruteendringen flere måneder før planlagt avgang. Passasjeren har dermed ikke krav på
standarderstatning, men kan velge mellom omruting på tilsvarende vilkår eller refusjon
av billetten. Forordningen begrenser imidlertid ikke den reisendes rett til erstatning på
annet grunnlag, jf. artikkel 12.

Ruteendringer vil kunne skape problemer og tap for den reisende. Etter nemndas
praksis må flyselskapene stå ansvarlige for påregnelig tap som følge av ruteendringer
enten de har forsøkt å begrense dette ansvaret i vilkårene sine eller ikke, jf. eksempelvis
FLYKN-2012-232 og FLYKN-2016-326.

Som følge av ruteendringen måtte klagerne kjøpe nye billetter med Lufthansa. Klager
krever merutgiftene dekket.

Nemnda har ved vurderingen delt seg i et flertall og et mindretall. Etter flertallets syn,
nemndsleder og forbrukernes representanter, er det påregnelig for flyselskapet at
passasjerene i noen tilfeller må kjøpe nye billetter som følge av ruteendringen.  Flertallet
mener at klagers ekstrautgifter til billetter må dekkes av Norwegian.

Mindretallet, flyselskapets representanter, mener at klagers tap i dette tilfellet ikke er
påregnelig, da klager fikk tilbud om omruting seks timer senere. Klager har heller ikke
kommentert hvorfor hun ikke ville benytte omrutingstilbudet. Mindretallet mener derfor
at klager ikke har krav på erstatning.

I tråd med flertallets syn, anbefaler nemnda etter dette at Norwegian refunderer klagers
ekstrautgifter til nye flybilletter, med fradrag for allerede refunderte Norwegian-billetter
med kroner 6 416, totalt kroner 664.

Vedtak

Transportklagenemnda - fly anbefaler at Norwegian utbetaler til klager kroner 664 for
klagers merutgifter til flybilletter med Lufthansa.