Vedtak i Transportklagenemnda - Fly

Sammendrag

Erstatning for utgifter til drosje og parkering

Dato
16.09.2021

Saksnummer
2020-03240

Tjenesteytere
Norwegian Air Shuttle

Klager har i det vesentlige anført

Klager skulle reise fra Oslo til Harstad med DY366 den 20. september 2020, med retur
den 21. september klokka 20:05. Returreisen ble kansellert og klager ble omrutet
til samme avgang dagen etter. Klager benyttet drosje fra Evenes flyplass til Harstad
sentrum, hotellovernatting i Harstad og flybussen tilbake til flyplassen dagen etter.
Klager har fått dekket utgifter til flybuss, mat og hotell i ventetiden samt kr 397 til
transfer.

Klager krever at Norwegian dekker de fulle utgiftene til drosje, kr 1231, og en ekstra dag
parkering kr 40.

Tjenesteyterne har i det vesentlige anført
Norwegian har ikke inngitt tilsvar til nemnda. 

Til klager har Norwegian opplyst at:  

Flyvningen DY369 fra Evenes til Oslo den 21. september 2020 ble dessverre kansellert på
grunn av dårlig værforhold. Denne uregelmessigheten ble forårsaket av ekstraordinære
omstendigheter som ikke kunne vært unngått, selv om alle rimelige tiltak ble iverksatt.
Norwegian har refundert klagers utgifter til mat og hotell i ventetiden. Norwegian
har refundert klagers utgifter til flybuss samt kr 397 til transfer. Norwegian vil ikke
imøtekomme forespørsel om refusjon av andre kostnader, da de mener de ikke er
pliktige til det.

Nemnda bemerker

Kansellering kan berettige standarderstatning, jf. EU-forordning 261/2004 artikkel 5 og 7.
Dette gjelder ikke dersom kanselleringen skyldes ekstraordinære omstendigheter som
ikke kunne vært unngått selv om alle rimelige tiltak var truffet.

Nemnda legger til grunn at DY369 den 21. september 2020 ble kansellert, og klager
ble omrutet til dagen etter. Norwegian har uttalt til klager at kanselleringen skyldtes
dårlig værforhold, men har ikke fremlagt dokumentasjon som viser dette verken til
klager eller til nemnda. Flyselskapet har dermed ikke godtgjort at kanselleringen skyldes
ekstraordinære omstendigheter som ikke kunne vært unngått. Klager har derfor etter
nemndas syn krav på standarderstatning på 250 euro.

Klager har fremlagt krav om refusjon av utgifter til drosje fra flyplassen til hotellet
i Harstad, gjenstående kr 1231 etter fratrekk for allerede refundert transfer. Da
kanselleringen skjedde på kvelden og transporten ble gjennomført på natta, legger
nemnda til grunn at dette var en nødvendig og forsvarlig transportmåte. Nemnda
anbefaler derfor at Norwegian dekker dette i henhold til EU-forordning 261/2004 artikkel
5 nr. 1 bokstav b), som viser til artikkel 9 nr. 1 bokstav c). 

Klager har i tillegg krevd refundert kr 40 for utgifter til et ekstra døgn parkering som
følge av at hjemreisen ble forsinket en dag på grunn av kanselleringen. Dette er en utgift
som ikke er dekningsmessig etter EU-forordningen, men som kan kreves dekket etter
luftfartsloven § 10-20. Etter forordningens artikkel 12 kan imidlertid standarderstatning
trekkes fra erstatning på annet grunnlag. Da parkeringsutgiftene er mindre enn
standarderstatningsbeløpet kommer kun standarderstatningen til utbetaling.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Norwegian utbetaler 250 euro i standarderstatning
og refunderer kr 1231 til klager.