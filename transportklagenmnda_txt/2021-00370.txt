Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Problemer med
RuterBillett-appen før bussen ankom holdeplassen.

Dato
19.05.2021

Saksnummer
2021-00370

Tjenesteytere
Ruter

Klager har i det vesentlige anført

Klager reiste med bussen fra Perveien til Oslo S den 17. februar 2021 da han ble ilagt
gebyr. Da klager ventet på holdeplassen tidlig den morgenen forsøkte han å kjøpe en
billett i RuterBillett-appen, men applikasjonen fungerte ikke. Klager gikk om bord og ble
stoppet i kontroll. Han forklarte om trøbbel med appen og fikk beskjed om at problemet
var at appen ikke hadde noen tilknytning til internett. Klager viste kontrolløren at alle de
andre mobilapplikasjonen fungerte, og at det kun var Ruter sin app som ikke hadde noen
kobling til internett. Likevel ble klager ilagt gebyr. 

Klager krever at Ruter frafaller gebyret da problemer med applikasjonen forhindret han i
å kjøpe billett.

Tjenesteyterne har i det vesentlige anført
Klager ble stoppet i kontroll ombord busslinje 100 den 17. februar 2021. 

Det er notert av kontrolløren i gebyrrapporten at klager tok frem mobilen etter de tok
kontakt med klager, hvilket samsvarer med bussens sanntid og historikken i klagers
RuterBillett-app. 

Ruter viser til selskapets transportvilkår punkt 3 bokstav b hvor det fremgår at den
reisende plikter å ha gyldig billett før ombordstigning, samt at elektronisk billett må være
aktivert når man går om bord i bussen.

Ruter kan på overnevnte bakgrunn ikke imøtekomme klagers krav.

Nemnda bemerker

Klager ble ilagt gebyr 17. februar 2021 fordi han ikke hadde billett. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett, og vilkårene for å ilegge gebyr var således
oppfylt.

Klager anfører at det var problematikk med appen som forhindret han i å kjøpe billett.
Nemnda viser til informasjon fra Ruter om at det ikke var registrert noen feil i deres
billett-applikasjon denne dagen.

Vedtak

Transportklagenemnda finner ikke å kunne anbefale at klager gis medhold.