Tjenesteyter følger ikke vedtaket i saken (29.11.2022)
Kommentar fra tjenesteyter:

Ifølge klager har ikke KLM respondert/fulgt opp nemndas vedtak

Vedtak i Transportklagenemnda - Fly

Sammendrag

Krav om refusjon av nye flybilletter (NOK 14 316),
samt standarderstatning grunnet forsinkelse.

Dato
26.06.2022

Saksnummer
2022-00481

Tjenesteytere
KLM

Klager har i det vesentlige anført

Klager med reisefølge (totalt tre passasjerer) skulle reise fra Nice (KL1254) til Bergen via
Amsterdam (KL1189) 10. oktober 2021. Flyet fra Nice ble forsinket og dette resulterte i at
klager ikke rakk videre forbindelse til Bergen fra Amsterdam. 

Klager med reisefølge ble booket om av KLM til KL1185 fra Amsterdam til Bergen dagen
etter, 11. oktober 2021 med avgang kl.09.15 og ankomst kl.10.55. 

Klager med reisefølge fant billetter med SAS den 10. oktober kl.19.05 fra Amsterdam og
valgte å bestille disse. 

Klager krever at KLM refunderer kostnaden til de nye SAS-billettene pålydende NOK 14
316.

Tjenesteyterne har i det vesentlige anført
KLM kan bekrefte at KL1254 ble forsinket med 1 time fra Nice. Denne forsinkelsen kom
som følge av redusert sikt i Amsterdam samt Air Traffic Control Restrictions (ATC). KLM
viser til fremlagt dokumentasjon på intern flight historikk, METAR-rapport fra Shiphol og
flyvningen klager ble booket om til.

Klager med reisefølge mistet videre forbindelse fra Amsterdam på grunn av forsinkelsen
og ble ombooket til ny avgang til Bergen dagen etter. 

KLM kan på ovennevnte grunnlag ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Etter nemndas vurdering har KLM tilstrekkelig dokumentert at værforhold og ATC
restriksjoner på Shiphol var årsaken til forsinkelsen, og at dette var en slik ekstraordinær
omstendighet som ikke kunne vært unngått om alle rimelig tiltak var truffet. 

På bakgrunn av ovennevnte har klager med reisefølge ikke krav på standarderstatning i
henhold til EU-forordningen. 

Videre krever klager refusjon av utgiften til nye SAS-billetter pålydende NOK 14 316. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. artikkel
8.

KLM har fremlagt dokumentasjon som viser at det var restriksjoner i luftrommet over
flyplassen i Amsterdam den 10. oktober 2021 og at KL1254 av den grunn ble forsinket
med 60 minutter. Forsinkelsen medførte at klager og hennes reisefølge ikke rakk sin
videre forbindelse til Bergen og de ble derfor omrutet til første mulige flyvning med KLM
dagen etter, men klager valgte å avstå fra tilbudet og bestilte selv nye billetter med et
annet flyselskap. 

Nemnda har delt seg i et flertall og et mindretall.

Nemndas flertall - forbrukerrepresentantene og nemndas leder - mener at KLMs
omrutingstilbud ikke tilfredsstiller krav til omruting "snarest mulig". Det vises særlig
til at klager selv klarte å skaffe billetter med avreise samme dag som den kansellerte
flighten. Dette medfører at klager har krav på erstatning for sitt økonomiske tap som
følge av kanselleringen. Tapet utgjør klagers utlegg til nye billetter, dvs. kr. 14 316.
Flertallet bemerker at det ikke er opplyst om dialog mellom KLM og klager etter KLMs
omruting og klagers bestilling av nye billetter. Flertallet kan ikke se at det er påvist
grunnlag for å redusere klagers erstatning i denne saken som følge av brudd på
tapsbegrensningsplikten.

Flertallet anbefaler derfor at KLM betaler kr. 14 316 til klager. 

Etter mindretallets syn - bransjerepresentantene - må omrutingstilbudet av KLM anses
å tilfredsstille kravet til "snarest mulig". Når klager med reisefølge selv velger å bryte
kontrakten med KLM for å bestille nye SAS Plus Pro billetter, har hun etter nemndas
vurdering krav på refusjon av de ubenyttede billettene mellom Amsterdam og Bergen,
men ikke på refusjon av prisdifferansen. Mindretall anbefaler at KLM refunderer de
ubenyttede billettene for strekningen Amsterdam og Bergen.

Vedtak

Transportklagenemnda anbefaler at KLM betaler kr. 14.316 til klager.