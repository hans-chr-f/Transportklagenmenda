Vedtak i Transportklagenemnda - Fly

Sammendrag

Krav om standarderstatning grunnet både kansellering og forsinkelse

Dato
12.02.2019

Saksnummer
2018-03056

Tjenesteytere
SAS

Klager har i det vesentlige anført

Klager skulle reise fra Stavanger til København med SK1875  og videre til Brussel med
SK1591 den 29 august 2018. Flyvningen fra Stavanger ble kansellert kun 60 minutter
før avgang, angivelig på grunn av sykdom i besetningen. Klager ble deretter booket om
til SK4024 til Oslo med avgang 5 timer senere. Dette flyet ble forsinket uten at det ble
oppgitt noen årsak og klager mistet igjen sin videreforbindelse fra Oslo til Brussel. Hun
fikk ny ombooking, denne gang via København til Brussel og ankom med en forsinkelse
på 7 timer og 15 minutter. 

Klager har krevd 250 euro i standarderstatning i henhold til EU-forordning 261/2004,
men SAS har vist til at sykdom blant besetningen er en ekstraordinær omstendighet som
fritar dem fra å betale erstatning. Videre har SAS vist til at det ikke kan kreves erstatning
to ganger for samme reise.

Klager mener hun har rett til erstatning for både kanselleringen og forsinkelsen som
oppsto på reisen. Klager anfører at hun uansett har rett til erstatning for kanselleringen
av opprinnelig reise da sykdom i besetningen ikke kan anses som en ekstraordinær
hendelse med mindre slik sykdom oppstår under en flyvning og flyvningen av den grunn
medfører at flyet må omdirigeres til nærmeste flyplass.

Tjenesteyterne har i det vesentlige anført
I sitt svar til klager har SAS anført at kanselleringen av klagers opprinnelige flyvning
fra Stavanger til København skjedde fordi en i besetningen ble syk kort tid før
planlagt avgang. SAS har alltid ekstra personell som kan ringes dersom sykdom
rammer en flyavgang fra flyplass der de har en basestasjon for crew. Stavanger er
ikke en slik basestasjon, og SAS hadde dermed ingen mulighet til å få tilkalt et nytt
besetningsmedlem. Man har kun rett til én standarderstatning pr. reise selv om
den reisen man blir ombooket til også blir forsinket eller kansellert. Sykdom blant
besetningen er en ekstraordinær omstendighet som fritar flyselskapet fra å betale
standarderstatning og SAS kan følgelig ikke imøtekomme klagers krav.

I sitt tilsvar til Transportklagenemnda har SAS opplyst at de har valgt å utbetale
standarderstatning med 250 euro til klager.

Nemnda bemerker

Kansellering av en flyavgang eller en forsinkelse som medfører at passasjerene kommer
frem til det endelige bestemmelsesstedet mer enn tre timer etter det planlagte
ankomsttidspunktet  gir rett til standarderstatning med mindre flyselskapet godtgjør
at kanselleringen eller forsinkelsen skyldtes ekstraordinære omstendigheter som ikke
kunne vært unngått selv om alle rimelige tiltak var truffet, jf. EU-forordning 261/2004
artikkel 5 og 7, samt EU-domstolens avgjørelser i Sturgeon m.fl. mot Condor (C402/07) og
Nelson m.fl. mot Lufthansa (C-581/10 og C-629/10). 

Sykdom blant besetningen kan være en ekstraordinær omstendighet i forordningens
forstand. Sykdom oppstår imidlertid fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

SAS anfører at flyselskapet måtte kansellere klagers opprinnelige avgang grunnet
plutselig oppstått sykdom kort tid før avgang fra Stavanger som ikke er en basestasjon.
SAS har imidlertid ikke fremlagt noen dokumentasjon i sitt tilsvar til nemnda, men kun
opplyst at de velger å utbetale standarderstatning med 250 euro. Det er ikke gitt noe
svar på hva forsinkelsen av klagers ombookede reise skyldtes. Til klager har SAS anført
at man kun vil ha rett til én standarderstatning selv om reisen man blir omrutet til også
blir kansellert eller forsinket. Nemnda er kjent med at SAS har anført dette i flere saker
som er kommet inn til nemnda. SAS har ikke godtgjort at kanselleringen av klagers
ombookede reise skyldtes ekstraordinære omstendigheter som ikke kunne vært unngått
selv om alle rimelige tiltak var truffet. 

Spørsmålet for nemnda blir derfor om klager har krav på standarderstatning både
som følge kanselleringen av klagers opprinnelige reise og i tillegg for forsinkelsen ved
omrutingen til ny reise.

Nemnda konstaterer at det ikke finnes noen bestemmelse i forordningen som tar sikte
på den aktuelle situasjonen. Spørsmålet berøres ikke i forordningens fortale og har heller
ikke vært prøvd av EU-domstolen eller i norsk rettspraksis

I juridisk litteratur og også i utenlandsk rettspraksis har ulike oppfatninger kommet
til uttrykk. En måte å se det på er at en flyvning som følge av en omruting i henhold
til artikkel 8 ikke kan betraktes  som en selvstendig flyvning i henhold til artikkel 5.1,
men bare er et slags oppfyllelsessurrogat knyttet til den opprinnelige flyvningen som
ikke gir rett til erstatning på samme vis som andre kansellerte flyvninger, selv om
forutsetningene i artikkel 7 er oppfylt. En annen måte å se det på er at en slik flyvning
gir rett til kompensasjon på lik linje med andre kansellerte flyvninger om de øvrige
forutsetninger i artikkel 7 er oppfylt.  

EU-kommisjonen har i sin ikke-bindende veiledning av tolkningen av forordningen, datert
15. juni 2016, anbefalt det siste alternativet. 
Følgende fremgår av nest siste avsnitt under punkt 4.2:

"Enhver ny ret til kompensation i henhold til artikel 7 gælder for den omlagte flyavgang,
der er accepteret i henhold til artikel 8, stk. 1, litra b eller c, hvis den også aflyses eller
er forsinket ved ankomst (se afsnit 4.4.11). Kommisjonen anbefaler, at mulighetene
beskrives klart for passagerer, når bistand skal ydes."

Nemndas flertall - lederen og forbrukerrepresentantene - forstår dette slik at en
eventuell ny rett til kompensasjon gjelder for den nye bookingen som passasjeren har
godtatt i henhold til artikkel 8.1 dersom denne flyvningen kanselleres eller er forsinket
ved ankomst. 

I mangel på regulering eller forhåndsbeskjed fra EU-domstolen som sier noe annet,
finnes det etter flertallets syn ingen grunn til at flyselskapet skal unnlate å betale
erstatning for en kansellert flyvning bare fordi bookingen har skjedd for å oppfylle
selskapets forpliktelse etter artikkel 8.1. Forordningens formål taler i samme retning
ettersom en passasjer på en slik flyvning rammes av tidsspille og ulemper på samme
måte som øvrige passasjerer på flyvningen. Flertallet er følgelig av den oppfatning at en
passasjer er berettiget til kompensasjon i henhold til artikkel 7 i denne situasjonen om
øvrige forutsetninger i henhold til forordningen også er oppfylt. 

Tilsvarende må etter flertallets oppfatning også gjelde selskapets forpliktelser
vedrørende forpleining i henhold til artikkel 8 og 9. 

Klager hadde akseptert en omruting snarest mulig og vil dermed etter flertallets
syn ha rett til standarderstatning for kanselleringen av denne omrutingen i tillegg til
standarderstatning for kanselleringen av den opprinnelige reiseruten.

Mindretallet - bransjerepresentantene - er av en annen oppfatning:
Ved en kansellering har passasjeren krav på å bli omrutet til sin endelige destinasjon så
tidlig som mulig under sammenlignbare transportvilkår. Passasjeren oppnår ikke nye
rettigheter til kompensasjon ved en omruting. Omrutingen er en form for avhjelp som
skal sikre at befordringsavtalen oppfylles. Det er dermed ingen ny befordringsavtale som
inngås. Det inngås kun én kontrakt. Forordningen gir kun rettigheter til flyvninger som
passasjeren har betalt. Omruting gjøres uten ytterligere kostnad for passasjeren. Det
gis derfor ingen nye rettigheter til erstatning. Dette støttes av sak i tysk domstol; 18b
C-27/16.

Vedtaket er fattet med den dissens for fremgår ovenfor.

Vedtak

Transportklagenemnda - fly anbefaler at SAS utbetaler ytterligere en standarderstatning
med 250 euro.