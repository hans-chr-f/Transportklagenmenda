Vedtak i Transportklagenemnda
- Kollektivreiser

Sammendrag

Refusjon av ilagt gebyr for manglende billett, pga. forskjellsbehandling

Dato
17.11.2016

Saksnummer
051/16 K

Tjenesteyter
Ruter

Klager har i det vesentlige anført: 10. juni kl. 07:52 tok klager buss 21 i retning Aker
brygge sammen med en venn. Klager hadde kjøpt billett, som ikke var validert ettersom
månedskortet gikk ut dagen før. Billettkontrollen ble foretatt i det klager steg inn på
bussen og satte seg. Klager fikk derfor ikke anledning til å validere billetten. Klager
viste den gamle billetten for å påvise at han ikke hadde noen intensjon om å snike.
Klager har tidligere opplevd at billettkontrollørene har validert billetten på stedet, og
ønsker derfor å klage på avvikende praksis.

Både klager og hans venn ble ilagt gebyr for manglende billett på samme sted, samme tid og
av samme kontrollør. Begge sendte inn klage til Ruter, men kun vennen fikk medhold i sin
klage til selskapet.

Klager mener han ikke skal måtte passe på hvordan hver eneste kontrollør arbeider. Han
mener videre Ruter må fikse sine interne feil, og at det er noe han som forbruker ikke skal
sanksjoneres for.

Klager understreker at han ikke klager på selve boten, men på forskjellsbehandlingen han
mener han har blitt utsatt for, og krever derfor gebyret slettet.

Ruter har i det vesentlige anført:

Klager ble stoppet i billettkontroll 10. juni 2016. Billettkontrollstart var kl. 07:56, gebyret ble
skrevet kl. 08:14. Klager hadde ikke gyldig billett da han ble kontrollert. Det lå en ubrukt billett
i reisekortet hans som ikke var aktivert.

Klager skriver selv i sin første henvendelse at han satt seg ned på bussen. I følge Ruters
Transportvedtekt punkt 5: Så må billetten aktiveres ved passering av kontrollsone. På buss
og trikk er kontrollsonen ved påstigning. Man kan ikke sette seg ned eller gjøre andre ting
før man aktiverer billetten. Det ble først oppgitt feil personalia fra klager. Vi antar at klager
oppgav falsk personalia i den hensikt å unngå gebyr, dette er noe vi ser alvorlig på.

Videre henviser klager til en annen sak hvor vedkommende har fått frafall, han mener disse
sakene er like og burde få samme utfall. Ruter er ikke enig i det, men kan ikke gå inn på en
annen kundes sak, da denne ikke er relevant for denne saken.

Klager skriver at han hadde en billett som nylig hadde utløpt, og at det var en forglemmelse at
han ikke aktiverte billetten. Det finnes ikke flere billetter i klagers reisekort, her ligger det kun
en 30-dagersbillett. Billetten ble kjøpt 4. juni kl. 15:08 og ble aktivert under kontrollen 10. juni.
kl. 08:04. I ettertid er det fylt på med reisepenger.

Ruter har ingen betalingshistorikk som taler til hans fordel, i tillegg er det oppgitt falsk
personalia.

På bakgrunn av dette ser Ruter ingen grunn til å endre sin avgjørelse i denne saken.

Nemnda bemerker:

Klager ble påtruffet ved billettkontroll på buss uten gyldig billett og ble ilagt gebyr.

Det fremgår av Ruters transportvedtekt punkt 5 at den reisende plikter å ha gyldig billett før
ombordstigning eller før man passerer kontrollsoner.

Av samme bestemmelse fremgår at passasjerer som ved kontroll ikke kan fremvise gyldig
billett, vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Nemnda legger til grunn at kontrollsonen på Ruteres busser passeres umiddelbart etter
påstigning ved automatene for aktivering av billetter. Etter klagers opplysninger satte hans
seg ned uten å aktivere billetten. Vilkårene for å ilegge gebyr var da til stede.

Nemnda legger til grunn at kontrollørene praktiserer et visst skjønn ved ileggelse av gebyr.
Dette gir imidlertid ikke noen rett til å få gebyret frafalt. I dette tilfellet oppga klager først falsk
personalia overfor kontrollørene. Dette svekker uansett grunnlaget for frafall av gebyret.

Nemnda finner ikke grunnlag for å anbefale at gebyret frafalles.

Vedtak:

Transportklagenemnda Kollektivtransport finner ikke å kunne anbefale at klager gis medhold i
sletting av gebyret.

Vedtaket er enstemmig.