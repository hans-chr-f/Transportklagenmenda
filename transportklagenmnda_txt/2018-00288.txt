Vedtak i Transportklagenemnda - Fly

Sammendrag

Krav om erstatning for ødelagte ski og skibag.

Dato
21.08.2018

Saksnummer
2018-00288

Tjenesteytere
Norwegian

Klager har i det vesentlige anført

Klager reiste med Norwegians flyvning DY617 fra Bergen (BGO) til Oslo lufthavn (OSL)
9. april 2017. Ved ankomst var klagers ski og skibag ødelagt. Han har på dette grunnlag
fremsatt krav om erstatning for sine ødelagte ski til kroner 1 499 og skibag til kroner 199.

Tjenesteyterne har i det vesentlige anført
Klager reiste med Norwegians flyvning DY617 fra Bergen til Oslo 9. april 2017, og skaden
ble meldt til Norwegians ansatte 16. april 2017. Selskapets avdeling for kundeservice
mottok klagers erstatningskrav 17. april 2017. 

Alle uregelmessigheter skal rapporteres direkte til flyselskapet før man forlater
flyplassen, jf. luftfartsloven § 10-26. Det er i henhold til bestemmelsens annet
ledd anledning til å rapportere om uregelmessigheter innen syv dager etter at
uregelmessigheten oppstod, men dersom man ikke rapportere om uregelmessigheten
direkte etter ankomst hefter ikke flyselskapet for skaden. 

Rapporten på flyplassen ble laget for bruk hos egen reiseforsikring, og klager fikk
informasjon om dette da rapporten ble laget. 

Norwegian avviser på ovennevnte grunnlag klagers krav, da skaden ikke ble rapportert
direkte ved ankomst.

Nemnda bemerker

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Er
godset skadd eller delvis tapt, må mottakeren klage om det til fraktføreren "umiddelbart
etter at skaden eller tapet oppdages, og senest innen 7 dager for innskrevet reisegods og
14 dager for gods, regnet fra mottakelsen", jf. bestemmelsens annet ledd. 

Klager oppdaget ikke skaden før etter at han hadde forlatt flyplassen. Nemnda kan ikke
se at det er grunn til å betvile at klagers ski ble skadet under flyreisen. Han har fremmet
kravet innenfor syvdagersfristen.

Når det gjelder beløpets størrelse, bemerker nemnda at erstatningen ved totalskade i
utgangspunktet må baseres på gjenanskaffelsesverdien, som er det beløp skadelidte må
betale for å skaffe seg en ny ting av samme art. Skadelidte skal på den annen side ikke
tjene på skaden, og det må derfor gjøres fradrag for den slitasje og verdiforringelse ellers
som bruken av den skadede gjenstand har medført.

Nemnda kan ikke se at klagers krav om dekning av kroner 1 499 for ski og 199 for skibag
er urimelig, og anbefaler at Norwegian utbetaler slik erstatning.

Vedtak

Transportklagenemnda - fly anbefaler at Norwegian utbetaler erstatning til klager for
ødelagte ski på kroner 1 499 og skibag på kroner 199.