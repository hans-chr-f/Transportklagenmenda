Vedtak i Transportklagenemnda - Fly

Sammendrag

Krav om refusjon av ødelagt barnevogn.

Dato
17.03.2015

Saksnummer
932/14F

Tjenesteyter
Norwegian Air Shuttle ASA

Krav om refusjon av ødelagt barnevogn.

Klager har i det vesentlige anført:

Klager reiste fra Trondheim til Bergen den 25. august 2014 med DY171. Ved innsjekk ba klager
om pose til barnevognen hun skulle sende, men fikk beskjed om at det var tomt, og at hun
måtte sende vognen i to deler. Klager protesterte med at vognen da ville bli ødelagt, men ble
forsikret om at barnevogner ble håndtert forsiktig.

Da klager ankom Bergen var understellet på barnevognen ødelagt.

Klager krever erstatning for ødelagt barnevogn, kroner 3 200.

Det vises for øvrig til klagers brev.

Norwegian har ikke avgitt uttalelse til klager eller til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Norwegian ved nemndas e-post av 26. september 2014 med frist til 7.
november 2014 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Norwegian har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at barnevognen ble
skadet under flytransporten.

Norwegian er i henhold til luftfartsloven § 10-18 ansvarlig for skadet eller ødelagt bagasje med
mindre skaden skyldes reisegodsets egen beskaffenhet eller feil eller mangler ved reisegodset

Flyklagenemnda har behandlet flere klager mot Norwegian med krav om erstatning for skade
på barnevogn under flytransport. Nemnda har ikke mottatt tilsvarende klager mot andre
flyselskap.

Nemnda har ved vurderingen av disse sakene gjennomgående delt seg i et flertall og et
mindretall, der flertallet, lederen og forbrukernes representanter har vært av den oppfatning
at Norwegian er ansvarlig for skadene, mens mindretallet, flyselskapenes representanter, har
vært av den oppfatning at Norwegian ikke er ansvarlig med mindre vognen er pakket i hard
emballasje. Sak 245/10 F (FLYKN-2010-245) er illustrerende for uenigheten mellom flertallet og
mindretallet. Saken er vedlagt.

Nemnda har vurdert partenes anførsler i denne saken, og finner ikke grunnlag for å avvike
tidligere avgjørelser.

Nemndas flertall, lederen og forbrukernes representanter, anbefaler at klager gis
en erstatning på kr 3.200. For så vidt angår beløpets størrelse, bemerker flertallet at
erstatningen ved totalskade i utgangspunktet må baseres på gjenanskaffelsesverdien
- det beløp skadelidte må betale for å skaffe seg en ny ting av samme art. Skadelidte
skal på den annen side ikke tjene på skaden, og det må derfor gjøres fradrag for den
slitasje og verdiforringelse ellers som bruken av den skadede gjenstand har medført.
Det er etter flertallets vurdering ikke sannsynliggjort at det er grunnlag for fradrag i
dette tilfellet.

Nemndas mindretall, flyselskapenes representanter, er av den oppfatning at klager
ikke har rett til erstatning da vognen ikke var pakket forsvarlig.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at Norwegian erstatter klagers tap på kr 3.200.