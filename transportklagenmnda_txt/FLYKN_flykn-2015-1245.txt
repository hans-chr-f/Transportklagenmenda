Vedtak i Transportklagenemnda - Fly

Sammendrag

Krever dekket taxi grunnet lang venting på bagasje.

Dato
12.07.2016

Saksnummer
1245/15F

Tjenesteyter
Norwegian Air Shuttle ASA

Klager har i det vesentlige anført:

Klager reiste fra Praha til Oslo 11. mai 2015 kl. 21:55 med DY1505.

Klager ventet ved bagasjebåndet i 1 time og 31 minutter på sin bagasje. Bagasjen kom kl.
01:26. På den tiden hadde alle busser og tog fra Gardermoen sluttet å gå og eneste alternativ
var å ta en taxi.

Klager hadde som mål å rekke flytoget kl. 00:30 eller 00:50, henholdsvis 35 og 55 minutter
etter planlagt ankomst, som er ca. 10 til 35 minutter senere enn gjennomsnittlig ventetid i
Europa. Gjennomsnittlig vente tid i Europa er på 10 - 45 minutter. Klager fikk bagasjen 91
minutter etter ankomst, eller 2 til 4,5 ganger så mye som gjennomsnittlig ventetid rundt i
Europa.

Klager mener at det ikke kan være kun denne ene klagen Norwegian har mottatt.

Klager viser til Norwegians generelle vilkår for befordring artikkel 16.4 er Norwegians ansvarlig
for tap som følge av forsinkelse «med mindre flyselskapet kan bevise at det, og dets ansatte
og agenter, tok alle rimelige forhåndsregler for å unngå skaden, eller det var umulig å ta
slike forholdsregler». Klager sier videre at bakgrunnen for forsinkelsen var at de som hadde
ansvaret for transport av bagasjen fra flyet til flyplassen hadde gått hjem og menet at dette
ligger innenfor Norwegians ansvarsområde. Han viser også til skadeerstatningsloven § 4-1,
prinsippene som er nedfelt i høyesteretts avgjørelse inntatt i Rt-1992-1469 (leiebildommen)
samt luftfartsloven § 10-20.

Klager krever å få dekket taxi utgifter på kr 1.059. Det vises for øvrig til klagers brev.

Norwegian har i det vesentlige anført:

Norwegian beklager at det tok lang tid å få bagasjen ved ankomst med DY1505 fra Praha den
11. mai 2015. I henhold til gjeldende regelverk er ikke Norwegian forpliktet å dekke transport
etter ankomst.

Normal ventetid i ankomsthallene rundt i Europa på bagasje er gjennomsnittlig 20-45
minutter. Det er mange ting som kan påvirke denne tiden.

Norwegian har ikke fått rapport på at det var noe spesielt som skjedde denne kvelden, og de
har ikke mottatt noen klager fra andre passasjerer angående lang ventetid. Norwegian har
hentet inn en rapport som bekrefter at ventetiden på bagasje for flyvningen denne kvelden
var 89 minutter.

Norwegian kan ikke ta ansvar for uregelmessigheter ved driften av bagasjebåndet på
Gardermoen og henviser til luftfartsloven om forsinkelse av reisegods:

§ 10-20. Ansvar for forsinkelser:

«Fraktføreren er ansvarlig for tap som følge av forsinkelse ved lufttransport av passasjerer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at det ikke har vært
mulig for dem.»

Norwegian kan ikke imøtekomme klagers krav om refusjon av tilleggskostnader for utlegg til
taxi.

Det vises for øvrig til Norwegian sitt brev.

Nemnda bemerker:

Nemnda legger på bakgrunn av de foreliggende opplysninger til grunn at klager måtte vente
om lag 90 minutter på bagasjen. Nemnda er av den oppfatning at ventetiden vesentlig
overskrider det man normalt må være forberedt på å kunne bli berørt av.

Norwegian er etter nemndas vurdering ansvarlig for tap passasjerene blir påført som følge
av forsinket bagasje, herunder utlevering av bagasje, med mindre selskapet godtgjør at
de og deres folk har tatt alle forholdsregler som med rimelighet kan kreves for å unngå
tapet, jf. luftfartsloven § 10-20. Nemnda er av den oppfatning at Norwegians ansvar  ovenfor
passasjeren også gjelder for eventuelle feil i bagasjehåndteringen på flyplassen.

Norwegian har ikke gitt noen nærmere forklaring på årsaken til bagasjeproblemene på
Gardermoen denne kvelden og har etter nemndas vurdering ikke godtgjort at de/deres folk/
samarbeidspartnere har tatt alle rimelige forholdsregler for å unngå forsinkelsen. Norwegian
er følgelig ansvarlig for det tap klager ble påført.

Klager har krevd erstattet taxiutgifter med 1&nbsp;052 kroner. Norwegian har ikke bestridt
nødvendigheten av å ta taxi. De har heller ikke bestridt beløpets størrelse.

Nemnda anbefaler at Norwegian utbetaler en erstatning på 1&nbsp;052 kroner med fratrekk
av besparelse av utgifter til billetter til flytog, 3 x 180 kroner.

Vedtak:

Transportklagenemnda-fly anbefaler at Norwegian utbetaler en erstatning på 512 kroner.

Vedtaket var enstemmig.