Vedtak i Pakkereisenemnda

Sammendrag

Krav om vurdering av hotellets og reisearrangørens forpliktelser og service.

Dato
21.11.2017

Saksnummer
2017-01477

Tjenesteytere
Color Line

Klager har i det vesentlige anført

Klager bestilte reise med Color Line til Kiel med tre stjerners innvendig lugar for to
personer med en overnatting i et standard dobbeltrom på Atlantic Hotel Kiel i perioden
17.05.2017 - 20.05.2917. Totalpris kr. 5.546.

Det ble klaget over flere forhold ved reisen ved brev som ble levert i Color Lines skranke
allerede 27.05.2017. Etter en purring per telefon 20.06.2017, har Color Line informert
klager at de ikke kan se å ha mottatt brevet og at det er årsaken til at klagen ikke er
besvart.

Klager ankom Atlantic Hotel Kiel kl. 13.20. Først kl. 14.25 fikk klager sjekket inn på
rommet etter at hans kone fikk et illebefinnende. Klager var vitne til at tysktalende nye
gjester ble sjekket inn mellom kl. 13.30 og 14.00.  

Klager stiller spørsmål om hvorfor rengjøringspersonalet på Atlantic Hotel Kiel skulle
rengjøre klagers rom kl. 18.00 etter at de sjekket inn 3 1/2 time tidligere den 18.05.2017.
Klagers kone ble vekket av at rengjøringsdamen låste seg inn på rommet. Klager anfører
at hotellet har dårlige rutiner da de ble forstyrret så kort tid etter innsjekking.  

Da klager samme kveld oppsøkte hotellets restaurant, fikk klager utlevert et nettbrett
med en meny. Klager syntes det var vanskelig å bestille fra denne. Kelneren lette etter
en papirmeny, men fant ingen. Klager fant selv en meny på et stativ ved inngangsdøren.
Dette førte til en forsinkelse på ca. 20 minutter før de fikk bestilt mat hos en annen
kelner.

Klager stiller spørsmål om Color Line og Atlantic Hotel Kiel har noen forpliktelser ovenfor
klager og i så fall hvilke.

Klager ber nemnda vurdere saken.

Det vises for øvrig til korrespondanse fra klager.

Tjenesteyterne har i det vesentlige anført
Color Line kan ikke se å ha mottatt brevet fra klager. Color Line stiller seg spørrende til
om klager har henvendt seg til Pakkereisenemnda fordi han ikke har mottatt et svar fra
Color Line eller fordi han ønsket behandling av saken.
 
Color Line garanterer ikke at rommene på Atlantic Hotel Kiel er tilgjengelig før kl 15.00.
Det at klager opplevde at noen gjester fikk sjekke inn tidligere, kan bero på at noen
spesielle romtyper var klare tidligere enn andre.

Color Line har forståelse for at det var ubehagelig å få besøk av rengjøringspersonale
etter at klager hadde sjekket inn og hvilte. Color Line minner om at man kan henge ut
«Ikke forstyrr» skilt på døra for å unngå slike situasjoner. 
 
Color Line synes det er leit at klager ved flere anledninger både i resepsjonen og i
restauranten opplevde manglende service. Color Line har tatt saken videre med Atlantic
Hotell Kiel for intern oppfølging med hotellets ansatte.   
 
Color Line kan ikke se at det foreligger grunnlag for erstatning eller kompensasjon, men
beklager sent svar til klager.  Det tas det selvkritikk på og det bør det muligens gis en
kompensasjon for.  

Det vises for øvrig til korrespondanse fra Color Line.

Nemnda bemerker

En pakkereise er mangelfull hvis den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2. 

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2. 

Det er klaget over forhold ved innsjekking på Atlantic Hotel Kiel, over at
rengjøringspersonalet låste seg inn på rommet kl. 18.00 og over at det  ikke var noen
ordentlig meny i hotellets spisesal.  Det ble utlevert et nettbrett som det var meningen
at man skulle bestille fra.  Det er i tillegg klaget over sen saksbehandling fra Color Lines
side.

Når det gjelder sen innsjekking, legger nemnda til grunn at det ikke er garantert at man
får adgang til et rom før kl. 15.00.  At andre gjester som ankom resepsjonen senere
enn klageren ble sjekket inn før kl. 15.00 antar nemnda beror på at rommene blir
klargjort etter hvert etter kl. 12.00 når forrige gjest senest skal ha forlatt det, og at det er
forhåndsbestemt hvilket rom som er allokert til den enkelte gjest. Det foreligger da ingen
regel som tilsier at den gjesten som ankommer hotellet først skal tildeles første ledige
rom.

På flere-stjerners hoteller er det vanlig at det kommer en værelsesbetjent inn
på ettermiddagen for å se om det trengs nye håndklær og for å tilby seg å ta av
sengeteppet. For å gi tegn om at man ikke vil forstyrres må man henge opp et "ikke
forstyrr"-skilt som skal finnes i alle rom.

Nemnda har forståelse for at det kan fremstå som litt komplisert å bestille et måltid fra
et nettbrett, men kan ikke se at det kan karakteriseres som en mangel.

Det kan se ut til at klagen som ble innlevert til Color Lines ekspedisjon ikke ble registrert
på riktig måte, hvilket førte til at den ble borte i systemet.  Dette er uheldig og bør føre til
at arrangøren ser på sine rutiner i forbindelse med klagesaksbehandlingen. 

Nemnda finner etter en samlet vurdering ikke å kunne anbefale at det 
blir gitt prisavslag i dette tilfellet.

Vedtak

Pakkereisenemnda kan ikke anbefale at det blir gitt prisavslag i dette tilfellet.