Vedtak i Transportklagenemnda
- Kollektivreiser

Sammendrag

Billett med feil sone - krav om frafall av gebyr

Dato
09.09.2020

Saksnummer
2020-02230

Tjenesteytere
Ruter

Klager har i det vesentlige anført

Klager ble ilagt gebyr 16. juli 2020. Klager anfører at hun og reisefølget kjøpte billett
for sone 2V, men skulle ifølge Ruter hatt billett for sone 1. Klager forklarer at prisen er
den samme for sone 1 og sone 2V og mener derfor at de har betalt riktig beløp. Klager
forklarer at man ifølge Ruter må betale gebyr dersom feil sone er valgt, selv om beløpet
er riktig. Dersom man følger denne logikken så skal det også ilegges gebyr derom den
reisende har valgt feil sone og betalt for mye. Klager mener dette virker ulogisk. 

Etter å ha mottatt Ruter sitt tilsvar i saken legger klager til at Ruter ikke har noen nye
momenter i sitt svar, da det er de samme argumentene som ble brukt som begrunnelse
for å gi gebyr. Klager og reisefølget presiserer at de synes gebyret er urimelig i og med
at de betalte riktig pris for billetten hvilket viser at de ikke hadde forsøkt å snike. Klager
mener at hensikten med billettkontrollen må være å få tatt de som ikke betaler det de
skal. 

Klager krever refusjon av gebyret på 950 kr.

Tjenesteyterne har i det vesentlige anført
Klager ble ilagt gebyr på T-banen den 16. juli 2020 fordi hun fremviste billett for feil sone.
Billetten hun fremviste i Ruterbillett-app gjaldt for sone 2V og hele T-banenettet ligger i
sone 1. 

Ruter presiserer at det er viktig at man har gyldig billett i den sonen man reiser i. Det
er ikke mulig for Ruter eller kontrollørene å vite om man kun har kjøpt billett for feil
sone eller om man har/skal reise innom flere soner. Historikk i klagers app viser også
vekselsvis billetter i sone 1 og 2V. Hvilken sone man har valgt kommer tydelig frem hele
veien gjennom bestilling og kjøp av billett i app. 

Det er kundens ansvar å påse at billetten er gyldig for den sonen man reiser i.

Ruter ser ingen grunn til frafall av dette gebyret.

Nemnda bemerker

Klager ble ilagt gebyr på T-banen 16. juli 2020 fordi hun hadde billett for feil sone. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hadde billett for sone 2V og ikke for reise i sone 1 hvor T-banenettet befinner seg.
Vilkårene for å ilegge gebyr var dermed til stede. 

Nemnda bemerker at reisende selv har ansvaret for å kjøpe riktig billett. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold.