Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.11.2017

Saksnummer
2017-00451

Tjenesteytere
Lufthansa German Airlines

Klager har i det vesentlige anført

Klageren skulle reise den 27. januar 2017 fra Oslo til München kl 07.40 med LH2457.
Avgangen ble forsinket 4 timer.

Klageren mener obligatorisk hviletid for crew ikke kan anses å være en ekstraordinær
omstendighet. 

Klageren krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
LH2457 ble forsinket grunnet obligatorisk hviletid for mannskapet som følge av
uregelmessigheter dagen i forveien, medisinsk nødsituasjon, det vises til fremlagt
dokumentasjon. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Lufthansas kontroll. 

Lufthansa kan ikke imøtekomme klagerens krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

En forsinkelse som er forårsaket av en medisinsk nødsituasjon, vil typisk være
en ekstraordinær omstendighet som fritar flyselskapet for erstatningsansvar, jf
FLYKN-2013-597 og FLYKN-2012-174. Dette må vurderes konkret.  

Flertallet - lederen og flyselskapenes representanter - mener at flyselskapet Lufthansa
har godtgjort at klagerens flygning ble forsinket på grunn av ekstraordinære
omstendigheter som ikke kunne vært unngått selv om alle rimelige tiltak var truffet:

Lufthansa har dokumentert at forsinkelsen skyldtes at flymaskinen med besetningen til
klagerens flygning kom forsinket til Oslo på grunn av en  medisinsk nødssituasjon som
gjorde det nødvendig å omdirigere flyet. Dette førte igjen til at besetningen som skulle
operere klagerens flygning, gikk ut på arbeidstid. 

At besetningen gikk ut på arbeidstid og trengte hvile, var en direkte følge av den
medisinske nødssituasjonen. Lufthansa kunne verken forhindret nødssituasjonen eller at
besetningen gikk ut på arbeidstid selv om alle rimelige tiltak var truffet. 

Flertallet mener at klageren ikke har rett til erstatning.

Mindretallet - forbrukernes representanter - er enig i at det forelå en ekstraordinær
omstendighet som følge av sykdom hos passasjer som ikke kunne vært unngått.
Mindretallet er imidlertid av den oppfatning av flyselskapet ikke har godtgjort at
forsinkelsen ikke kunne vært unngått selv om alle rimelig tiltak var truffet: 

Lufthansa visste allerede kl 16.30 dagen i forveien at crewet ville gå ut på tid. Selskapet
har ikke opplyst om man kunne gjort noe for å redusere forsinkelsen, for eksempel om
det var mulig å tilkalle reservemannskap eller booke om klager til et tidligere fly.

Mindretallet mener at klageren har rett til erstatning.

Vedtak

Transportklagenemnda - fly anbefaler ikke at klageren gis medhold.