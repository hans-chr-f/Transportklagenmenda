Vedtak i Transportklagenemnda - Fly

Sammendrag

Krav om erstatning grunnet personskade ombord.

Dato
06.11.2018

Saksnummer
2017-03028

Tjenesteytere
Novair

Klager har i det vesentlige anført

På flyvningen fra Oslo til Lanzarote den 27. oktober 2017 med Novairs flight NVR157 ble
klager skadet ved at en annen passasjer sølte glovarm kaffe på nakken og ryggen hans. 

Klager mener hele ferien ble ødelagt, også for hans kone da hun måtte ta seg av ham.
Klager kunne ikke sole seg, bade, spille tennis, osv. Hele familien på fire ble berørt. 

Klagers forsikringsselskap vil ikke behandle saken da klager ikke har hatt
sykehusopphold eller sengeleie under ferien. 

Klager krever full refusjon av ferien for to personer, kroner 13 500.

Tjenesteyterne har i det vesentlige anført
Novair beklager hendelsen ombord på denne flyvningen. Dessverre sølte en annen
passasjer kaffe på klager. Personalet ombord la på brannskadegele og kompresser, det
vises til fremlagt rapport. 

Vi kan ikke se at Novair er ansvarlig for uaktsomhet fra andre passasjerer om bord.
Novair er av den oppfatning at deres personale har gjort hva de kunne i denne saken, og
kan ikke se at det er grunnlag for erstatning fra flyselskapets side.

Novair kan ikke imøtekomme klagers krav.

Nemnda bemerker

Novair er ansvarlig for skade passasjeren blir påført ombord i flyet med mindre
passasjeren ved egen skyld har medvirket til skaden, jf. luftfartsloven § 10-17, jf. § 10-21.

Nemnda er av den oppfatning at dette innebærer at Novair er ansvarlig for å erstatte
de utgifter/det økonomiske tapet som er en direkte følge av skaden, som utgifter til
medisiner mv.
Klager har krevd erstattet hele turens kostnad for to personer. Nemnda finner på
bakgrunn av de foreliggende opplysninger ikke sannsynliggjort at hele reisen ble ødelagt.
Nemnda kan således ikke se at det er grunnlag for erstatning av hele reisens kostnad for
to personer og finner ikke å kunne anbefale at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold i sitt krav.