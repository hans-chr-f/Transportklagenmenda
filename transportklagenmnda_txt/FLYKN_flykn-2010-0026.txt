Vedtak i Transportklagenemnda - Fly

Sammendrag

Krav om erstatning av tapt arbeidsfortjeneste etter endret avgangstid.

Dato
03.10.2010

Saksnummer
26/10F

Tjenesteyter
Lavprisflyno

Krav om erstatning av tapt arbeidsfortjeneste etter endret avgangstid.

Klager har i det vesentlige anført:

Klagerne skulle reise 25. desember 2009 fra Torp til New York. Klagerne møtte opp på
flyplassen kl 05.00, men der var døren stengt og flyplassen var tom. Den eneste de fikk
kontakt med var en Securitasvakt som fortalte dem at allerede for fire uker siden viste han om
at det ikke skulle være noen flyavganger fra Torp 25. desember. Klagerne tok da kontakt med
vakttelefonen hos Lavprisfly.no og fikk der bekreftet at det ikke skulle gå noe fly denne dagen,
og at det var mangel på kommunikasjon fra selskapets side at klagerne ikke var informert om
dette. Klagerne mottok etter denne samtalen en e-post, som de skulle ha fått tidligere, hvor
det sto at de var omrutet til 26. desember 2009.

Klagerne ble påført ekstrautgifter på grunn av dette, og de ønsker å få dekket dette av
Lavprisfly.no. Deres reelle utgifter per person var kr 3.200, noe som også innbefatter tapt
arbeidsfortjeneste, da de kunne ha jobbet 25. desember 2009.

Lavprisfly.no har i det vesentlige anført:

Lavprisfly.no viser til at de har kreditert klagerne med kr 1.200 per person som er for
ubenyttet hotell for en natt og transport til flyplassen 25. desember 2009 og kompensasjon på
kr 500.

Berg-Hansen avviser klagernes krav om å få dekket inntektsgivende overtidsarbeid for 25.
desember 2009.

Nemnda bemerker:

Lavprisfly har erkjent at de ved en feil ikke informerte klagerne om endringen. Endringen førte
til at klagerne ble påført utgifter. Lavprisfly er etter nemndas vurdering erstatningsansvarlig
for klagernes direkte, økonomiske tap. Det er ikke hjemmel for erstatning av ikke-økonomisk
tap.

Lavprisfly har erstattet klagernes direkte faktiske utgifter/tap samt gitt en kompensasjon på
kr 500 per person. De har ikke erstattet klagernes påståtte tapte arbeidsfortjeneste. Nemnda
er enig i at Lavprisfly ikke er pliktig til å betale klagernes mulige arbeidsfortjeneste for 25.
desember. Nemnda viser til at klagerne uansett ikke skulle arbeide denne dagen. De har
således ikke lidt noe inntektstapsom følge av endringen.

Lavprisfly har i dette tilfellet utbetalt mer enn de etter nemndas vurdering er juridisk forpliktet
til, og nemnda finner ikke å kunne anbefale at klagerne gis medhold.

Vedtak:

Flyklagenemnda finner ikke å kunne anbefale at klagerne gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines