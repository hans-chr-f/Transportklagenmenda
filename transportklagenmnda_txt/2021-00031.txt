Vedtak i Transportklagenemnda - Fly

Sammendrag

Krav om refusjon av skatter og avgifter etter
kansellert reise som følge av covid-19 pandemien.

Dato
07.11.2021

Saksnummer
2021-00031

Tjenesteytere
Flightfinder.no
Turkish Airlines

Klager har i det vesentlige anført

Klager, hans ektefelle og deres barn (totalt tre personer) skulle reise den 18. juli 2020 fra
Oslo via Istanbul til Ankara med Turkish Airlines. Returreisen var bestilt til den 3. august
2020. Billettene var kjøpt gjennom Flighfinder.no og kostet totalt kr. 14760. På grunn av
covid-19 pandemien ble det ikke aktuelt å reise og klager kansellerte derfor billettene. 

Klager har fått dekket prisen på flybillettene, minus skatter og avgifter, av sitt
forsikringsselskap med kr. 9000. Klager har gjentatte ganger kontaktet Flightfinder og
krevd at de refunderer skatter og avgifter, men de har ikke svart på hans henvendelser.
Turkish Airlines har svart klager at de har sendt beløpet for skatter og avgifter til
Flightfinder og at det er reisebyrået som må refundere klager. 

Klager krever skatter og avgifter refundert av Flightfinder.

Tjenesteyterne har i det vesentlige anført
Flightfinder har tross oppfordring ikke inngitt tilsvar til nemnda.

Turkish Airlines viser til at klager har kjøpt en pakkereise inkludert flybillett. Når en
kunde kjøper en reise via et reisebyrå så er det deres vilkår og betingelser som gjelder
for pakkereisen og billetten. Disse vilkårene blir normalt akseptert av kunden før kjøpet
gjennomføres og betales. Dette er derfor en sak mellom reisebyrået og klager.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Flightfinder.no har tross oppfordring unnlatt å svare nemnda.

I denne saken har klager bedt om refusjon av billettene ved å henvende seg til sitt
forsikringsselskap. Forsikringsselskapet har dekket billettprisen, men ikke skatter og
avgifter.

Klager har dokumentert prisen på billettene, spesifisert med skatter og avgifter.
Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
reiser. Dersom passasjeren ikke benytter seg av sin planlagte reise, har passasjeren rett
til å få refusjon av slike offentlige skatter og flyplassavgifter. 

Dokumentasjonen viser at det er betalt kr. 9825 for billettene og kr 4935 i skatter og
avgifter. Klager har opplyst at han har fått dekket prisen på billettene med kr. 9000
gjennom sitt forsikringsselskap, men ikke fremlagt dokumentasjon for dette beløpet.

Turkish Airlines har svart at klager har kjøpt en pakkereise og at vilkårene for denne
pakkereisen vil være avgjørende for refusjonsbeløpet. Klager har fremlagt billettene han
har kjøpt gjennom Flightfinder og nemnda kan ikke se at dette er annet enn flybilletter. 

Nemnda legger til grunn av klager har fått dekket billettprisen av sitt forsikringsselskap
og anbefaler at Turkish Airlines refunderer offentlige skatter og avgifter til klager.
Dersom Turkish Airlines har refundert skatter og avgifter til Flightfinder, anbefales
flyselskapet å kreve regress fra reisebyrået.

Vedtak

Transportklagenemnda anbefaler at Turkish Airlines refunderer  offentlige skatter og
avgifter til klager.