Vedtak i Pakkereisenemnda

Sammendrag

Krav om standarderstatning i henhold til EU-forordning 261/2004 på 400 euro
per person ved forsinkelse på flyreisen fra Detroit til Amsterdam 27.07.14.

Dato
12.02.2016

Saksnummer
61/15PF

Tjenesteyter
Ving Norge AS

Saken gjelder:

Krav om standarderstatning i henhold til EU-forordning 261/2004 på 400 euro per person ved
forsinkelse på flyreisen fra Detroit til Amsterdam 27.07.14.

Klager har i det vesentlige anført:

Klager bestilte en reise for 2 personer til Las Vegas i perioden 13.07.14 - 28.07.14.

På hjemreisen ble KLM - Royal Dutch Air Lines rute KL7301, utført av Delta Airlines, forsinket
ca. 24 timer på strekningen fra Detroit til Amsterdam den 27.07.14.

Klager kontaktet Ving, men ble bedt om å kontakte Delta Air Lines direkte. Klager sendte
en e-post til flyselskapet som fraskriver seg alt ansvar. Klager måtte stå i kø på flyplassen
i 10 timer for å få informasjon og ombooking av reisen. Klager fikk ingen informasjon om
sine rettigheter og de måtte selv booke seg inn på et hotell. Klager i ettertid fått dekket
hotelloppholdet av flyselskapet KLM.

Det vises for øvrig til klagers brev.

Ving har i det vesentlige anført:

Ved forsinket hjemkomst må den reisende selv vanligvis dekke taxiutgifter om man kommer
for sent til fly, tog- eller bussforbindelser. Eventuelle utlegg til tilslutning og/eller overnatting
kan søkes dekket av reiseforsikringen som vanligvis dekker slike utgifter.

Ving synes det er godt å høre at klager til slutt fikk kompensasjon for at de ikke fikk hotell i
vente på neste fly. Dersom klager har hatt ytterligere utgifter i forbindelse med forsinkelsen,
som for eksempel mat og forfriskninger og lignende, ber Ving klager om å sende kvitteringer
slik at de kan vurderes.

Ving kan ikke imøtekomme klagers ønske om kompensasjon.

Klager ble henvist til å kontakte Delta Airlines direkte. Flyselskapet KLM beklager på vegne av
Delta Air Lines og takker for informasjonen fra klager. Delta Air Lines henviser til at de ikke er
et EU basert flyselskap. I og med at klager reiste fra en flyplass utenfor EU er Delta Air Lines
ikke underlagt EU direktivet.

Som en kompensasjon tilbyr flyselskapet klager en rabatt på 100 euro per person på en
fremtidig reise med Delta Air Lines, KLM eller Air France.

Det vises for øvrig til brev fra Ving og KLM/Delta Air Lines.

Nemnda bemerker:

Klagerens fly fra Detroit til Amsterdam ble forsinket med 24 timer. Flyvningen ble utført av
Delta Airlines. Flyselskapet er hjemmehørende utenfor Europa, og forsinkelsen omfattes
følgelig ikke av EU-direktiv nr. 261/2004.

Reisen er imidlertid en pakkereise, jfr. lov om pakkereiser § 2-1. Ving har etter loven ikke
anledning til å henvise kunden til selv å forfølge sitt krav i forhold til flyselskapet. Ving har
videre plikt til å yte assistanse i forsinkelsesperioden. Det er opplyst at klageren har fått
kompensert hotellutgifter. Han har imidlertid også krav på å få andre utgifter som står i
forbindelse med forsinkelsen, slik som telefonsamtaler, mat etc. refundert. Hvis klageren
ikke har kvitteringer som dokumenterer eksakte utlegg, finner nemnda det rimelig at han får
dekket sannsynlige utgifter med kr 800 pr. person.

En forsinkelse på 24 timer utgjør et avvik fra det avtalte. Mangler ved reisen gir grunnlag
for et forholdsmessig prisavslag etter pakkereiseloven § 6-2. Dette er uavhengig av årsaken
til endringen. Nemnda har i tråd med tidligere praksis anvendt reglene i alminnelige vilkår
for pakkereiser punkt 8.2.f) V analogisk for hjemreise. En forsinkelse på 24 timer er etter
nemndas syn så lang at den er å regne som en mangel. Nemnda anbefaler etter en samlet
vurdering at prisavslaget settes til kr 1.000. Nemnda har lagt til grunn at forsinkelsen ikke
skyldtes forhold arrangøren eller transportøren ikke hadde innvirkning på, i og med at det ikke
er gjort noe forsøk på å dokumentere hva som var årsaken.

Vedtak:

Reklamasjonsnemnda for pakkereiser anbefaler at det blir gitt et prisavslag på kr 1.000 pr.
person og at utgifter blir dekket med kr 800 pr. person.

Vedtaket er enstemmig.