Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.02.2014

Saksnummer
503/13F

Tjenesteyter
Lufthansa German Airlines

Krav om standarderstatning grunnet forsinkelse.

Klager har i det vesentlige anført:

Klager skulle reise fra Bangkok til Oslo via Frankfurt den 3. mai 2013. LH773 fra Bangkok til
Frankfurt ble fire timer forsinket slik at klager mistet sin videreforbindelse. Etter seks timers
venting i Frankfurt, ankom klager Oslo ni timer forsinket.

Klager ble ikke informert om sine rettigheter, og mottok etter noe diskusjon en matvoucher
på 10 euro.

Klager krever standarderstatning i henhold til EU-forordning 261/2004.

Lufthansa har ikke avgitt uttalelse til nemnda. Til klager har selskapet i det vesentlige
anført:

LH773 ble forsinket som følge av uforutsett teknisk problem. Den ekstraordinære hendelsen
er dessverre ikke kompensasjonsberettiget i henhold til EU-forordning 261/2004.

Lufthansa beklager at klager ikke fikk assistansen han har krav på i Frankfurt.

Lufthansa kan dessverre ikke imøtekomme klagers krav om standarderstatning.

Det vises for øvrig til Lufthansas brev.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Lufthansa ved nemndas e-post av 26. august 2013 med frist til 7. oktober
2013 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Lufthansa har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at flygningen ble
forsinket slik at klager kom frem til Oslo om lag ni timer forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Lufthansa har ikke gitt noen nærmere forklaring på eller beskrivelse av feilen eller
dokumentert denne. Lufthansa har følgelig ikke godtgjort at forsinkelsen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet. Forsinkelsen gir etter dette rett til en standarderstatning på 600 euro.

Klager har opplyst at han oppholdt seg seks timer på flyplassen i Frankfurt, og at han til slutt
fikk en matvoucher på 10 euro. Lufthansa pliktet i den foreliggende situasjon å tilby mat og
forfriskninger som står i rimelig forhold til ventetiden, jf. forordningen artikkel 9. Nemnda
er av den oppfatning at 10 euro er for lite, og at det er sannsynlig at klager har hatt utgifter
ut over dette. Nemnda anbefaler at Lufthansa utbetaler ytterligere 10 euro. Dette kommer i
tillegg til standarderstatningen.

Vedtak:

Transportklagenemnda - fly anbefaler at klager gis en standarderstatning på 600 euro med
tillegg av 10 euro til matutgifter.

Vedtaket var enstemmig.