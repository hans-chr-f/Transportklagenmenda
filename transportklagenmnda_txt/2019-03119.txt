Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.05.2020

Saksnummer
2019-03119

Tjenesteytere
Widerøe

Klager har i det vesentlige anført

Klager skulle reise fra Sandefjord Torp til Bergen den 6. juni 2019 med Widerøe sin
flyvning WF424. Flyvningen hadde planlagt avgangstid fra Sandefjord kl. 18.15, med
planlagt ankomst i Bergen kl. 19.15.  Flyet ble over tre timer forsinket. 

Klager har i ettertid fått refundert 150 kroner til mat i ventetiden. Klagers gjenstående
krav er 250 euro i standarderstatning i henhold til EU-forordning 261/2004.

Tjenesteyterne har i det vesentlige anført
Widerøe viser til oversikt over WF424 den 6. juni 2019.

WF424 tok av fra Torp kl. 21.19 LT og landet i Bergen 22.05 LT. Flyet var altså forsinket
med 2 timer og 55 minutter ved ankomst Bergen. I henhold til EU-domstolens avgjørelse
Sturgeon-Condor kan en tre timers forsinkelse utløse krav om kompensasjon. I dette
tilfellet var flyvningen mindre enn tre timer forsinket, og klager har dermed ikke krav på
kompensasjon i henhold til regelverket.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til kompensasjon. Dette gjelder imidlertid ikke dersom flyselskapet kan godtgjøre at
forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Widerøes fremlagte trafikkinformasjon viser at forsinkelsen var på 2 timer og 55
minutter. Flyselskapet har ikke forklart om dette var tiden for parkering av flyet ved
gate eller når dørene på flyet ble åpnet. Det er tidspunktet for når dørene åpnes som
er relevant når tidspunktet for faktisk ankomsttid skal beregnes. Det vises til EU-dom
C-452/13 (Germanwings) og kommisjonens tolkningsveiledning punkt 3.3.3. Nemnda
mener at dersom flyselskapet ikke kan dokumentere på hvilket tidspunkt dørene ble
åpnet, må det legges til fem minutter. Det vises til tidligere nemndspraksis og videre til at
dansk nemnd har en slik praksis.

I dette tilfellet har ikke Widerøe godtgjort at dørene ble åpnet tidligere enn fem minutter
etter parkering av flyet. Nemnda anser derfor at forsinkelsen var på presis tre timer.
Forsinkelse i EU-forordning 261/2004  Artikkel 6 defineres som "tre timer eller mer", og
klager har dermed krav på standarderstatning. 

Nemnda anbefaler etter dette at klager gis medhold og at Widerøe betaler til klager 250
euro.

Saken er behandlet med én forbrukerrepresentant i medhold av
transportklagenemndforskriften §5-5 (5).

Vedtak

Transportklagenemnda-fly anbefaler at klager gis medhold.