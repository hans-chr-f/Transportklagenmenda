Vedtak i Transportklagenemnda - Fly

Sammendrag

Klager krever full refusjon av alle flybilletter som hun ble lovet for seg og sin familie
fordi hun ikke fikk «extendet leg-rest» for beinet ved flyvning til Newark - New York.

Dato
24.03.2010

Saksnummer
200/09F

Tjenesteyter
KLM

Klager krever full refusjon av alle flybilletter som hun ble lovet for seg og sin familie fordi hun
ikke fikk «extendet leg-rest» for beinet ved flyvning til Newark - New York.

Klager har i det vesentlige anført:

Klager reiste sammen med familien fra Gardermoen 15. juni 2009 til Newark med retur 25.
juni. Klager hadde brukket beinet under en ulykke i april 2009. Klager tok kontakt med KLM før
avreise og fikk bekreftet at hun skulle få «extendet leg-rest» tur/retur. Da klager tok kontakt
med KLM 12. juni, fikk hun beskjed om at hun likevel ikke kunne få «extendet leg-rest». KLM
prøvde å få klager til å avlyse reisen da hun måtte sitte i vanlig stilling med beinet, men klager
ville ikke det. Klager ble da lovet full refusjon av billettene for hele familien, selv om de reiste.

Da klager tok kontakt med KLM etter hjemkomsten, fikk klager beskjed om at det hadde
skjedd en feil fra KLMs side. Klager fikk ingen refusjon av beløpet, men kun en beklagelse og
en travel-voucher på NOK 3.000 som kan benyttes hos KLM innen et år.

KLM har i det vesentlige anført:

KLM viser til at klager hadde fått bekreftet «extendet leg-rest» ved sin bestilling, men det var
før KLM hadde mottatt den fullstendige medisinske dokumentasjonen for skaden. Klager fikk
tilbud om avbestilling og full refusjon av beløpet. Klager valgte å reise uten «extendet leg-
rest».

KLM beklager misforståelsen som oppsto som følge av at klager ikke fikk «extendet leg-
rest». Klager aksepterte selv å reise uten «extendet leg-rest», og som følge av feilen vil KLM
godtgjøre klager med en voucher på NOK 3.000.

Nemnda bemerker:

Nemnda legger på bakgrunn av de foreliggende opplysninger til grunn at KLM hadde
bekreftet at klager ville få «extendet leg-rest» under reisen. Det viste seg at KLM ikke kunne
oppfylle denne avtalen.

Nemnda legger videre til grunn at KLM i diskusjoner med klager, etter at det ble klart at de
ikke kunne tilby «extended leg-rest», tilbød klagerne full refusjon av billettene etter at reisen
ble avsluttet. Nemnda viser til KLMs mail av 2. juli 2009.

Slik nemnda ser det hadde ikke klager noen grunn til å betvile eller spørsmålstille tilbudet fra
KLM. KLM hadde gjort en feil, og tilbød å rette opp dette ved og refusjon av billettene.

KLM har ikke anledning til ensidig å gå fra avtalen om full refusjon.

Nemnda anbefaler at utgiftene til billettene refunderes.

Vedtak:

Flyklagenemnda anbefaler at klager refunderes det som er betalt for billettene.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS

Janne G. Soløy, Widerøe's Flyveselskap AS