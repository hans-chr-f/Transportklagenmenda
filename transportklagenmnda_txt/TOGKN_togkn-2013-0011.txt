Vedtak i Transportklagenemnda
- Kollektivreiser

Sammendrag

Krav erstatning av utgifter i forbindelse med en forsinkelse fra Trondheim til Oslo.

Dato
04.07.2013

Saksnummer
11/13 J

Tjenesteyter
NSB

Krav erstatning av utgifter i forbindelse med en forsinkelse fra Trondheim til Oslo.

Klager har i det vesentlige anført:

Klager skulle reise fra Bodø den 08.01.13 med ankomst Oslo S. den 09.01.13 kl. 15.03. Klager
hadde bestilt bussbillett for videre reise fra Oslo til Malmø samme dag kl. 15.45. Dette er en
reise han har gjennomført mange ganger og han har alltid rukket bussavgangen kl. 15.45 fra
Oslo.

Denne gangen ble toget forsinket og ankom Oslo S 29 minutter for sent. Dette førte til at
klager ikke rakk bussen. Han valgte da å sette sine 4 reisebagger i en oppbevaringsboks på
Oslo S og dro så med buss til en venn på Hosle i Bærum for å kunne hvile etter en lang reise
fra sitt hjemsted Svolvær i Lofoten. Klager måtte kjøpe ny bussbillett til Malmø. Totalt fikk
klager ekstrautgifter på kr 514 som følge av forsinkelsen. Klager krever disse refundert av NSB.

NSB har i det vesentlige anført:

Det fremgår av NSBs Transportvilkår § 7 A at med en forsinkelse menes for sen ankomst til
bestemmelsesstasjon i henhold til NSBs ruteplan, og med vesentlig forsinkelse menes alle
NSBs tog mellom Oslo og Trondheim, Oslo og Bergen, Oslo og Kristiansand/Stavanger, samt
Trondheim og Bodø som er mer enn 60 minutter, og for andre tog mer enn 30 minutter
forsinket.

I henhold til vilkårenes § 7 B kan passasjeren ved vesentlig forsinkelse fremme krav
om dekning av dokumenterte påregnelige direkte utgifter, begrenset oppad til 2/10 av
Folketrygdens grunnbeløp.

Klagers tog var den aktuelle dagen var 27 minutter forsinket til Oslo S.

NSB finner ikke grunnlag for å erstatte klagers utgifter.

Nemnda bemerker:

Jernbaneforetaket er ansvarlig for forsinkelser, jf. EU forordning 1371/2007 om
jernbanepassasjerers rettigheter og forpliktelser art. 15 og art. 17. Passasjerer kan i
forbindelse med forsinkelser ha krav på å få dekket rimelige kostnader til innkvartering samt
rimelige kostnader for å underrette personer som venter på passasjeren, jf. forordningens art.
32 i vedlegg I.

Ved vesentlig forsinkelse kan passasjeren fremme krav om dekning av dokumenterte
påregnelige direkte utgifter, begrenset oppad til 2/10 av Folketrygdens grunnbeløp, jf. NSBs
transportvilkår § 7B. I tillegg kan man få refusjon av 50% av billettprisen, jf. § 7 J. Det er et
vilkår at forsinkelsen er vesentlig før rettighetene trer i kraft. I henhold til NSBs transportvilkår
§ 7 A må det være en forsinkelse på mer enn 60 minutter til bestemmelsesstasjonen for
regiontogene før forsinkelsen anses vesentlig.

Klager kom i henhold til trafikkloggen for klagers tog 27 minutter forsinket frem til Oslo S.
Forsinkelse av denne lengde gir ikke grunnlag for erstatning. Som reisende må man i rimelig
utstrekning være forberedt på at mindre forsinkelser kan oppstå.

Dersom man skal videre med et annet transportmiddel eller det viktig å komme frem til et
bestemt sted til et bestemt tidspunkt, må man ta høyde for dette.

Nemnda kan på bakgrunn av dette ikke finne grunnlag for å anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.