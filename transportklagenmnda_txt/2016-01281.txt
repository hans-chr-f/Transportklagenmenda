Vedtak i Transportklagenemnda
- Kollektivreiser

Sammendrag

Refusjon av reisekort.

Dato
27.03.2017

Saksnummer
2016-01281

Tjenesteytere
NSB AS

Klager har i det vesentlige anført

Klager reiser på strekningen Fredrikstad - Ås. Under lokomotivførerstreiken høsten 2016
ble klagers tilbud redusert, og fra 8. oktober falt klagers togtilbud helt bort. NSB mener
at klager kun har rett på å få igjen penger for perioden 8 oktober og utover. Men da
ingen av togavgangene passet med klagers arbeidstider, fikk klager kun brukt billetten én
dag, de resterende dagene måtte klager finne andre transportalternativer for å komme
seg på jobb.  Reisekortet ble dermed ubrukelig og klagers reisekostnader ble doblet. 

Klager krevet refusjon for hele reisekortet.

Tjenesteyterne har i det vesentlige anført
Da NSB ikke har fått noen tilbakemelding fra klager på vår forespørsel via Nemnda den 9.
januar – vil NSB opplyse/presisere noe:
Klager var dessverre en av de som ble berørt av streiken hos NSBs lokomotivførere som
startet den 29.september og som ble avsluttet den 2. november 2016. Dette var en
varslet og lovlig arbeidskonflikt.

På strekningen Fredrikstad – Ås - Fredrikstad hvor klager hadde billett, medførte streiken
redusert frekvens fra den 29. september frem til 8.oktober. Fra den 8.oktober og frem til
2. november var det ikke noe togtilbud på strekningen. Klager hadde en periodebillett i
deler av denne perioden. Billetten startet den 23. september og utløp den 23.oktober (30
dagers billett).

Klager har fått full refusjon av dagsverdien på billetten fra og med den 8. oktober - til og
med den 23.oktober - da billetten utløp. Det er da gitt full refusjon for de dager det ikke
var noe togtilbud på strekningen. NSB kan imidlertid ikke tilby refusjon av dagsverdien
på billetten i perioden hvor det «kun» var redusert frekvens slik klager krever, altså fra
29.september og til og med den 7. oktober.

Klager har ikke fremlagt noen dokumentasjon på kjøring i perioden det kreves refusjon
for jf. spørsmål fra NSB til klager via Nemnda den 9.januar. Slik saken står kan NSB ikke
tilby refusjon av dagsverdien på billetten fra den 29.september til den 8.oktober - med
mindre klager sender oss dokumentasjon på at hun har benyttet alternativ transport i
dette tidsrom, slik klager oppgir med passeringer i bomring.  

Generelt kommer erstatning av utlegg til alternativ transport utenom hva NSB kan dekke
når innstillingene her var forårsaket av streik – som i NSBs transportvilkår § 7 bokstav F
er beskrevet som en ekstraordinær årsak som ikke gir rett til erstatning.

Nemnda bemerker

Nemnda legger til grunn at klager reiser med tog på strekningen Fredrikstad - Ås. Hun
hadde 30-dagers billett på toget for perioden 23. september til 23. oktober 2016. 

Nemnda har merket seg at klager på grunn av streiken i NSB har fått refusjon tilsvarende
dagsverdien for de dagene det ikke var noe togtilbud, dvs. fra 8. oktober til 23. oktober. 

For perioden fra streikens start 29. september til og med 7. oktober legger nemnda
til grunn at det var redusert togtilbud, dvs. at en del tog gikk. Klager er sendt NSBs
anmodning om å dokumentere eventuelle tap i denne perioden.  

Klager har ikke gitt noen tilbake melding på denne henvendelsen.  

Nemnda kan ikke se at det er grunnlag for å anbefale ytterligere refusjon.

Vedtak

Transportnemnda Kollektivtransport finner ikke å kunne anbefale at klager gis medhold.