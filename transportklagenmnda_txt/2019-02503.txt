Vedtak i Transportklagenemnda
- Kollektivreiser

Sammendrag

Frafall av gebyr ved reise med tog

Dato
13.11.2019

Saksnummer
2019-02503

Tjenesteytere
Vy

Klager har i det vesentlige anført

Klager reiste 31. mai 2019 med toget fra Stabekk til Oslo sentralstasjon. Klager forsøkte å
kjøpe billett via RuterBillett appen, men billetten kom ikke til syne i applikasjonen selv om
nettbanken viste trekk av billettkostnad. Klager kjøpte derfor en ny billett for å være på
den sikre siden, men den billetten ble ikke godkjent av kontrollen om bord og klager ble
følgelig ilagt gebyr. 

Klagers representant viser til at datteren kjøpte billett før ombordstigning i toget og
krever at gebyret frafalles.

Tjenesteyterne har i det vesentlige anført
Ved billettkontroll på tog 2136 den 31. mai 2019 ble klager påtruffet i en ubetjent vogn.
Klager kunne ikke fremvise gyldig billett for reisen hun benyttet seg av, og ble korrekt
ilagt et kontrollgebyr. 

Vy vet ikke hvor klager påsteg toget som startet i Asker, men billettkontroll ble utført
etter avgang fra Stabekk hvor toget avgikk kl. 13.40.39. Det vises her til fremlagt logg for
toget. Klager kjøpte billett kl. 13.41.54. Det vises her til vedlagt informasjon om billett
kjøpt av klager. Det presiseres at dørene på toget stenger ca. 15-20 sekunder før toget
faktisk avgår. 

Som det fremgår av tider i andre avsnitt ovenfor har klager påbegynt kjøp av billett
etter avgang og når kontrollen var påbegynt i den ubetjente vognen. Det vises videre
til kommentar fra kontrollør etter utført kontroll på bakside av gebyrseddel i fremlagt
kontrollseddel. Gebyret er sent utskrevet da politi måtte tilkalles for å slå fast ID, som tar
tid. 

I Vys transportvilkår § 4 punkt c fremgår det at "Kjøp og validering av digitale/elektroniske
billetter skal foretas før ombordstigning." Dette fremgår også i Ruter sine betingelser for
mobilbillett. Videre er dørene på de ubetjente vognene tydelig merket ut- og innvendig
med "kun gyldig billett". 

Man unngår ikke å bli ilagt kontrollgebyr ved å kjøpe billett samtidig med at det utføres
kontroll, som ville gjøre billettkontroll meningsløs. Billett skal være i orden før man går
om bord i ubetjent vogn. Har man ikke billett kan man velge vogn merket "billettsalg".
Det er lett å se i mobilapplikasjon om man har gyldig billett, man har en kontrollkode. 

Gebyret ble ilagt på det objektive kriterium og faktum at klager ikke kunne fremvise
gyldig billett for transporten hun benyttet seg av fra Stabekk. Vy kan på grunnlag av
overnevnte ikke se noen grunn til å imøtekomme klagers krav om frafall av ilagt gebyr.

Nemnda bemerker

Klager ble ilagt gebyr fordi hun ikke kunne fremlegge gyldig billett under en billettkontroll
på toget 31. mai 2019. 

Det følger av Vys transportvilkår § 4 bokstav c at passasjerer som ikke fremlegge gyldig
billett vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig. 

Nemnda legger til grunn at klager gikk på toget i en ubetjent vogn på Stabekk.
Kontrollørene kom på samtidig og logg for tog 2136 viser at toget forlot Stabekk kl.
13.40.39. 

Klagers billett er kjøpt kl. 13.41.54 og hadde følgelig ikke billett da hun gikk på toget.
I en kommentar fra Ruter med informasjon hentet fra klagers app-ID fremgår: " Hei.
Hun kjøpte billett kl. 13.41.54. Forsøkte å kjøpe billett kl. 12.39, men der ble betalingen
kansellert."

Nemnda bemerker at elektroniske billetter skal være kjøpt og validert før påstigning. I
dette tilfellet ser man at dersom billetten hadde blitt lastet ned til Ruter-appen, ville den
ha vært utløpt før klager gikk på toget. 

Nemnda kan ikke se at det er grunnlag for å anbefale at gebyret frafalles.

Ved sluttbehandlingen av saken i nemnda var den andre forbrukerrepresentanten syk.
Vedtaket ble fattet i medhold av transportklagenemndforskriften § 5-5 (5).

Vedtak

Transportklagenemnda Kollektivtransport finner ikke å kunne anbefale at klager gis
medhold.