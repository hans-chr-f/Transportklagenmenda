Vedtak i Transportklagenemnda - Fly

Sammendrag

Krav om erstatning for ødelagt bilsete.

Dato
12.07.2016

Saksnummer
1010/15F

Tjenesteyter
Norwegian Air Shuttle ASA

Klager har i det vesentlige anført:

Klager reiste fra Nice til Oslo 12. juli 2015 kl. 10:35 med DY1403. Klager hadde med et
barnesete til bil. Barnesetet ble ødelagt under flyreisen. Klager oppdaget ikke at barnesetet
var ødelagt før de var ute av flyplassen, og det var ikke aktuelt å snu med to slitne babyer for å
ordne opp i dette der og da.

Klager sendte bilde av skaden dagen etter hjemkomst. Det var vanskelig for ham å møte
på flyplassen innen syv dager for å vise frem skaden, slik Norwegian opplyser om på sine
nettsider.

Bilder ligger vedlagt som viser skaden.

Klager krever å få refundert kroner 1&nbsp;999 for bilsetet.

Det vises for øvrig til klagers brev.

Norwegian har i det vesentlige anført:

Klager har ikke henvendt seg til Norwegian på flyplassen ved ankomst og vist frem skaden,
eller kontaktet Norwegian og vist frem skaden umiddelbart etter at den ble mottatt. Dette
er et krav. Ved å ikke oppfylle disse kravene, har ikke klager sannsynliggjort at skaden faktisk
skjedde på flyreisen.

Norwegian informerer til epost den 13. juli at alle skader skal omgående og senest innen syv
dager forevises representant på flyplassen for å få laget en skaderapport. Dette har ikke blitt
gjort.

Norwegian kan på grunnlag av ovennevnte ikke imøtekomme klagers krav.

Det vises for øvrig til Norwegian sitt brev.

Nemnda bemerker:

Norwegian er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Klager mottok i dette tilfellet bilsetet uten å klage. Det følger av ovennevnte
bestemmelse at bilsetet da formodes å være utlevert i god stand. Nemnda har ved
den videre vurdering delt seg i et flertall og et mindretall. Flertallet, lederen og
flyselskapenes representanter, er av den oppfatning at det i ettertid er vanskelig å
fastslå om bilsetet ble skadet under flytransporten eller før eller etter at det var i
Norwegians varetekt. Klager har bevisbyrden for at skaden skjedde mens bilsetet
var i Norwegians varetekt. Etter flertallets vurdering har klager ikke oppfylt denne
bevisbyrde. Flertallet finner følgelig ikke å kunne anbefale at klager gis medhold.

Mindretallet, forbrukernes representanter, finner det sannsynliggjort at skaden på
bilsetet skjedde under frakt med Norwegian. Tiden fra klager mottok setet til han
klaget var ikke mer enn et døgn. Det er ikke noe formelt krav i loven om at skaden må
fremvises innen syv dager, slik Norwegian synes å anføre. Som det fremgår av bildene
er det i hovedsak isopor inne i bilsetet som er skadet. Bilseter er laget slik at plast skal
ta imot slag fra siden ved eventuell kollisjon. Det er dermed lite sannsynlig at setet
har fått kollisjonsskade uten at også plasten vil være synlig skadet. Også slagskader
er relativt sjeldne med bilstoler, da plasten rundt også vil ta en stor prosentandel av
slaget. Mindretallet finner det derfor mer sannsynlig at setet har fått isoporskade ved
at annen bagasje har støtt mot setets svakere deler gjennom håndtering av bagasje, og
er av den oppfatning at klager har rett på erstatning for ødelagt bagasje.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold.