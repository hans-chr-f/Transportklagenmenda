Vedtak i Transportklagenemnda - Fly

Sammendrag

Kansellering av returreisen som følge av manglende oppmøte ved utreisen.

Dato
04.09.2013

Saksnummer
272/10F

Tjenesteyter
Travelstart

Kansellering av returreisen som følge av manglende oppmøte ved utreisen.

Klager har i det vesentlige anført:

Klager bestilte for seg og sin familie flybilletter hos Travelstart den 28. januar 2010 t/r Malaga -
Melilla.

Klager var klar over bestemmelsen om at returreisen automatisk avbestilles dersom
man avbestiller utreisen. Klager ønsket å endre utreisetidspunkt og tok derfor kontakt
med Travelstart. Da det viste seg at det ville koste mye å endre utreisetidspunkt, spurte
klagerne om de kunne avbestille den ene veien. De presiserte at de skulle beholde returen.
Vedkommende klager snakket med sa at hun skulle slette kun utreisen og beholde returen.

Ved fremmøte til returreisen viste det seg at billettene var avbestilt. Dette kom som et sjokk
på klagerne. Etter mye om og men fikk de kjøpt nye billetter. De kostet 7200 kroner.

Klager føler seg lurt. Hun fikk klar beskjed om at familien skulle få beholde billettene på
strekningen Mellilla - Malaga. Hun fulgte således de instrukser hun fikk.

Klager krever erstattet tapet på 7 200 kroner.

Det vises for øvrig til klagers brev.

Travelstart har i det vesentlige anført:

Klager bestilte billetten over internett. Før klager avsluttet bestillingen måtte hun bekrefte at
hun aksepterte reisevilkårene til Travelstart, og i dem står det tydelig:

«Ved bestilling av tur/retur billetter er det IKKE mulig å avstå fra første del av reisen for kun
å benytte returreisen. Gjør man dette avbestilles hele reisen av flyselskapet og det er ingen
refundering av billettkostnad.»

Flyselskapet skriver det samme på sin hjemmeside. Klager kontaktet Travelstart for å
få opplysning om det var mulig å få endret sine billetter, men da dette medfører en
ekstrakostnad for den reisende ber alltid selskapet om informasjon hvor den reisendes
kredittkort må oppgis per telefon. Denne henvendelsen kom ikke fra klager. Travelstart viser
til at de ikke har avbestilt klagers utreise.

Travelstart er kun en formidler av flybilletter og må følge flyselskapets regler, som det har
gjort i denne saken. Det er flyselskapet som har slettet returbilletten da klager med familie
ikke møtte opp ved utreise.

Klager har aldri spurt Travelstart om hun kunne avstå fra utreisen og beholde hjemreisen.
Om hun hadde spurt om det, ville hun fått beskjed om at det ikke var mulig i henhold til
flyselskapets regler.

Travelstart finner ikke å kunne imøtekomme klagers krav.

Nemnda bemerker:

Klager var kjent med bestemmelsen om at hjemreisen automatisk ville bli avbestilt dersom
man ikke benyttet utreisen. Det står påstand mot påstand om klager etter henvendelse
til Travelstart likevel ble fortalt at de kunne beholde hjemreisen selv om de ikke benyttet
utreisen. Om klager var blitt gitt slik informasjon, måtte hun etter nemnds vurdering kunne
stole på dette.

Nemnda kan ikke se bort fra at det kan ha oppstått en misforståelse på dette punkt, men
finner ikke etter en samlet vurdering å kunne laste Travelstart for at misforståelsen eventuelt
oppstod. Nemnda viser til at både det aktuelle flyselskap og Travelstart i sine regler har
bestemmelse om at man mister returen dersom man ikke benytter utreisen. Dette må
forutsettes kjent av Travelstarts medarbeidere, og det har således formodningen mot seg om
det motsatte likevel skulle ha blitt opplyst.

Nemnda finner etter en samlet vurdering ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS