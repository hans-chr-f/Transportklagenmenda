Vedtak i Pakkereisenemnda

Sammendrag

Krav om prisavslag grunnet mangelfull rengjøring og insekter.

Dato
20.09.2018

Saksnummer
2018-02200

Tjenesteytere
TUI Norge AS

Klager har i det vesentlige anført

Klager bestilte en pakkereise for to personer med innkvartering i en to-romsleilighet
med balkong og havutsikt på Hotel Nova, Palma Nova/Magaluf, Mallorca i perioden
23.06.2018 - 08.07.2018. Totalprisen var kr. 23.496.

Klager anser kvaliteten på leiligheten og renholdet i uke 1 som langt under det som er å
forvente. Den dårlige ventilasjonen og mangelfulle renholdet førte til insekter som maur
og sølvkre i leiligheten. Istedenfor å forbedre renholdet ble det brukt insektsspray for å
løse problemet, noe som klager anser kan være årsaken til at de begge våknet med sår
hals og influensasymptomer hver morgen den første uken.

Etter å ha snakket med andre gjester som klaget til TUI mistenkte klager at forholdene i
leiligheten var årsaken til symptomene og plagene som oppstod og ikke generell sykdom.
De tok da umiddelbart kontakt med TUI og fikk flytte to dager senere.

Klager krever kompensasjon/prisreduksjon for da de anser at hele den første uken av
ferien ble spolert.  

Det vises for øvrig til korrespondanse fra klager.

Tjenesteyterne har i det vesentlige anført
Hotellet ble bygget i 1986, sist pusset opp i 2009. Standard er TTT.

Klager krever refusjon da han mener leiligheten ikke var som forventet den første
uken og påpeker ulike mangler. Videre mener klager at nevnte mangler medførte
dårligere helse. TUI mener klager burde kontaktet deres stedlige representanter på et
tidligere tidspunkt dersom manglene var så graverende.  På baksiden av billetten og på
nettsidene ber TUI kunden lese gjennom vilkårene i forbindelse med avtaleinngåelse.

Her skriver TUI blant annet at kunder må kontakte TUI/stedlige representanter så snart
som mulig ved feil eller mangler, se informasjon under punkt 7 og punkt 8.

Klager fikk flytte til en annen leilighet innen rimelig tid etter at han meldte fra om
forholdene i leiligheten.

Klager hadde ikke betalt ekstra for utsikt da dette var inkludert i grunnprisen. Klager har
fått tilbakebetalt totalt kr. 2.600, i overkant av 10 % for manglende havutsikt. 

Det vises for øvrig til korrespondanse fra TUI Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man ikke nå frem med krav om prisavslag i ettertid.

Det fremgår av sakens dokumenter at klageren har fått refundert kr. 2.600 for
manglende havutsikt.  Dette utgjør vel 10% av reisens pris.  Klageren krever i tillegg
prisavslag fordi leiligheten etter hans syn led av mangler.  Det var diverse insekter i
den, hvilket medførte at det ble sprayet med insektsspray.  Klageren fikk symptomer på
forkjølelse og mener at dette skyldes måten insektproblemet ble håndtert på.

Det fremgår at klageren ikke tok kontakt med de stedlige representantene før det var
gått en uke av ferien.  Etter at arrangøren ble gjort kjent med problemet fikk klageren
flytte til en annen leilighet.

Skal man ha sin klagerett i behold må klage fremsettes så snart det viser seg at det som
er levert lider av  mangler.  Arrangøren har rett til å forsøke å utbedre problemet. Disse
reglene fremgår av avtaledokumentene. 

Slik denne saken ligger an legger nemnda til grunn at problemet ble løst da arrangørens
stedlige representant ble gjort kjent med at klageren ikke var fornøyd. Nemnda finner
derfor ikke  å kunne anbefale at klageren gis prisavslag ut over kr. 2.600 som ble utbetalt
på grunn av manglende havutsikt.

Vedtak

Pakkereisenemnda finner ikke å kunne anbefale at det blir gitt prisavslag ut over kr.
2.600 som allerede er utbetalt.