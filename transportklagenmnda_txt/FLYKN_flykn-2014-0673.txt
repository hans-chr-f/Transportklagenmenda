Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
22.05.2015

Saksnummer
673/14F

Tjenesteyter
Wizz Air

Klager har i det vesentlige anført:

Klager skulle reise fra Ålesund til Gdansk den 22. april 2014 med W6 1766. Avgangen ble 6
timer forsinket.

Klager krever standarderstatning i henhold til EU-forordning 261/2004.

Wizz Air har i det vesentlige anført:

W6 1766 ble forsinket som følge av uforutsett teknisk feil, det vises til fremlagt teknisk
rapport. Klager fikk care i ventetiden i henhold til gjeldende regler.

Hendelsen er ikke kompensasjonsberettiget i henhold til EU-forordning 261/2004, da årsaken
til uregelmessigheten ble forårsaket av ekstraordinære omstendigheter utenfor Wizz Airs
kontroll, som ikke kunne vært unngått selv om alle rimelige tiltak var truffet.

Wizz Air ønsker å refundere klagers eventuelle utgifter i ventetiden mot kvitteringer, men kan
ikke imøtekomme hennes krav utover dette.

Det vises for øvrig til Wizz Airs brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med om lag seks timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Forsinkelsen skyldtes i dette tilfellet en skadet dør. Nemnda har oppfattet det slik at skaden
skjedde på bakken. Det er for øvrig få opplysninger i saken om skaden. Det fremgår således
ikke når skaden skjedde, hvem som påførte den mv.

Nemnda er etter en samlet vurdering av den oppfatning at Wizz Air ikke har godtgjort at
forsinkelsen skyldtes en ekstraordinær omstendighet som ikke kunne vært unngått selv om
alle rimelige tiltak var truffet. Nemnda viser i denne forbindelse også til EU-domstolens dom
a 14. november 2014, Sak C-394/14, Siewert - Condor. Forsinkelsen gir således rett til en
standarderstatning på 250 euro etter forordningen. Nemnda anbefaler at Wizz Air utbetaler
erstatningen.

Vedtak:

Transportklagenemnda-fly anbefaler at Wizz Air utbetaler en erstatning på 250 euro.

Vedtaket var enstemmig.