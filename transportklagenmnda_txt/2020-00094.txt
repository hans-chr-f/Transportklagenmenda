Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
05.03.2020

Saksnummer
2020-00094

Tjenesteytere
Ruter

Klager har i det vesentlige anført

Klager ble ilagt gebyr under en reise med T-banen, men krever gebyret refundert. Klager
hevder at det var noe feil med reisekortet som gjorde at det kom feilmelding, og at det
ikke var utløpt slik Ruter hevder. Dette ble avklart med Ruters kundeservice.

Tjenesteyterne har i det vesentlige anført
Klager ble stoppet i kontroll på T-banen 1. oktober 2019 ved Stortinget. Under kontrollen
ble det fremvist et reisekort med kortnummer 0200300153111796. Siste billett i kortet,
før kontrolltidspunktet, var utløpt 22. september 2019. Ny billett ble ikke kjøpt før 4.
oktober 2019. 

Klager har oversendt kvittering for kjøp av billett i reisekort med nummer
0200300159063835. Dette reisekortet ble ikke fremvist i kontrollen og er derfor ikke
relevant for saken. 

Over "VERDIDEL" på kvittering står det åtte tall som viser hvilket reisekort kvitteringen
gjelder for (0200 300X XXXX XXXZ). Klager har i denne saken sendt inn kvittering for kjøp
av billett til to forskjellige reisekort. Det var ingen gyldig billett i kortet som ble fremvist i
kontrollen. 

Ruter anbefaler at man leser av reisekortet hver gang man reiser, slik at man er sikker
på at man har gyldig billett. Hadde klagers reisekort blitt lest av på en kortleser på T-
banestasjonen han reiste fra, ville kortleseren ha lyst rødt som en indikasjon på at det
ikke var gyldig billett i det aktuelle kortet. 

Ruter kan på overnevnte grunnlag ikke se noen grunn til å imøtekomme klagers krav.

Nemnda bemerker

Klager ble ilagt gebyr på T-banen 1.oktober 2019 fordi han ikke kunne vise gyldig billett. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Ruter har opplyst at klager i ettertid har vist et annet reisekort enn det hun viste under
kontrollen, jf. Ruters redegjørelse i tilsvaret. Tilsvaret er sendt klager til orientering og
med frist for eventuell kommentar. Klager har ikke gitt ytterligere kommentarer. 

Nemnda legger til grunn at klager under kontrollen viste en billett som var utløpt den 22.
september 2019, dvs. vel en uke før kontrollen. Det samme kortet er benyttet ved kjøp av
ny billett den 4. oktober.

Vilkårene for å ilegge gebyr var til stede og nemnda kan ikke se at det er grunnlag for å
anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.