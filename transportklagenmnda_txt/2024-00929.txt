Tjenesteyter følger ikke vedtaket i saken (01.10.2024)
Kommentar fra tjenesteyter:

LH's begrunnelse ligger i dokument 017 i saken. 

Vedtak i Transportklagenemnda - Fly

Sammendrag

Krav om standarderstatning på grunn av kansellert avgang.

Dato
16.09.2024

Saksnummer
2023-03655

Tjenesteytere
Lufthansa German Airlines

Klager har i det vesentlige anført

Klager hadde billett med Lufthansa og skulle reise den 2. november 2023 fra Oslo kl
13:15 via Frankfurt til Marseille med ankomst kl 17:55. Avgangen ble kansellert og klager
ble booket om til Brussels Airlines med avgang fra Oslo kl 18:00 via Brussel til Marseille
med ankomst kl 22.50. Klager ankom med en forsinkelse på ca 6 timer og har fremsatt
et krav til Lufthansa om standarderstatning på 400 euro i henhold til EU-forordning
261/2004 for kansellert avgang. 

Lufthansa har avvist klagers krav og anført at flyvningen fra Oslo med LH861 ble
kansellert som følge av værforholdene i Oslo. Klager mener dette ikke stemmer da den
aktuelle flymaskinen lettet aldri fra Frankfurt og ankom derfor ikke Oslo. Det var ikke
værproblemer verken i Frankfiurt eller Oslo. Det var flere avganger og ankomster til
Oslo fra Frankfurt og Munchen den aktuelle morgenen og klager mener de virker rart at
Lufthansa kansellerer en avgang fordi det kanskje kommer snø.

Klager fastholder sitt krav om erstatning.

Tjenesteyterne har i det vesentlige anført
På bakgrunn av den stormfulle værsituasjonen i Europa og omfattende kanselleringer på
kontinentet, ble LH860/LH861 Frankfurt - Oslo - Frankfurt kansellert. Det vises til utskrift
fra trafikklogg og værrapport. Det var isende regn i Oslo på det aktuelle tidspunktet.
Slike værforhold ligger utenfor flyselskapets kontroll og må anses som en ekstraordinær
situasjon. Trafikkreguleringer i luftrommet (ATC) som følge av været er bindende for
flyselskapene. Den reduserte innflyvningsraten medfører igjen at det kan ta litt tid før
flytrafikken er tilbake til normalen og eventuelle etterslep reduseres. 

På bakgrunn av dette kan ikke Lufthansa se hvilke tiltak de kunne tatt for å unngå
kanselleringen og avviser derfor klagers krav om kompensasjon i henhold til artikkel 7 i
EU-forordning 261/2004.

Nemnda bemerker

Kansellering gir rett til standarderstatning med mindre flyselskapet godtgjør at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. Værforhold
som påvirker flytrafikken kan være en slik ekstraordinær omstendighet som medfører at
den reisende ikke har krav på erstatning. Dette må vurderes konkret. Det er flyselskapet
som må godtgjøre at det foreligger et slikt spesielt tilfelle. Flyselskapet må videre
godtgjøre at de har truffet alle rimelige tiltak for å unngå kanselleringen.

Nemnda mener at Lufthansa ikke har sannsynliggjort at det var ekstraordinære
omstendigheter som var årsaken til at LH861 fra Oslo til Frankfurt ble kansellert.
Flyselskapet har kun vedlagt dekodet TAF (værmelding) som tilsier at det var 30 %
sannsynlighet for freezing rain mellom kl. 07-20, men ingen skjermbilder av interne
logger eller dokumentasjon for ATC-restriksjoner. Nemnda mener at flyselskapet ikke har
godtgjort at det var store utfordringer som lammet flytrafikken og som ikke kunne vært
unngått selv om rimelige tiltak var truffet. Nemnda mener derfor at klager har krav på
standarderstatning.

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning.

Vedtak

Transportklagenemnda anbefaler at Lufthansa utbetaler standarderstatning til klager
med 400 euro.