Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
06.11.2018

Saksnummer
2017-02989

Tjenesteytere
Widerøe

Klager har i det vesentlige anført

Klager skulle reise med Widerøes flyvning WF163 fra Bergen (BGO) til Sogndal (SOG) 11.
september 2017 kl. 20.00. Flyvningen ble kansellert, og klager har på denne bakgrunn
fremsatt krav om standardkompensasjon i henhold til EU-forordning 261/2004 på 250
euro.

Tjenesteyterne har i det vesentlige anført
Widerøes flyvning WF163 fra Bergen til Sogndal 11. september 2017 ble kansellert som
følge av lynnedslag. Passasjerene ble omrutet med WF196 til Førde kl. 19.55, og ble
derfra transport med buss til Sogndal, da det ikke var flere flyvninger til Sogndal denne
dagen. Widerøe viser til teknisk logg i forbindelse med lynnedslaget. 

Widerøe anfører at lynnedslag må anses som en ekstraordinær omstendighet i
forordningens forstand, og at kanselleringen ikke kunne vært unngått selv om alle
rimelige tiltak ble truffet. Selskapet avviser på denne bakgrunn klagers krav.

Nemnda bemerker

Widerøes flyvning WF163 fra Bergen til Sogndal 11. september 2017 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Nemnda mener at lynnedslag må anses som en ekstraordinær omstendighet i
forordningens forstand. I dette tilfellet hevdes det at  kanselleringen i denne saken
skyldtes lynnedslag under innflyvning til Sogndal under forutgående rute. Det ble
gjennomført teknisk inspeksjon etter hendelsen. Det vises til fremlagt dokumentasjon.
Imidlertid finner nemnda det ikke dokumentert eller forklart at den aktuelle flyvningen
ble kansellert som følge av dette lynnedslaget.

Kanselleringen gir etter dette rett til standarderstatning, og nemnda anbefaler at klager
gis medhold i sitt krav.

Vedtak

Transportklagenemnda - fly anbefaler at klager gis medhold.