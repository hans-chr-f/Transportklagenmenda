Vedtak i Transportklagenemnda - Fly

Sammendrag

Krav om standardkompensasjon grunnet kansellering.

Dato
05.11.2019

Saksnummer
2018-04376

Tjenesteytere
Wizz Air

Klager har i det vesentlige anført

Klager skulle reise med Wizz Air sin flyvning W62580 fra Sandefjord til Riga den 16. april
2018 kl. 14:30. Flyvningen ble kansellert.

Klager stiller seg uforstående til hvordan kanselleringen kunne skyldtes værforhold, da
mange andre fly gikk uten problemer denne dagen.

Klager har på grunnlag av dette fremsatt krav om standardkompensasjon i henhold til
EU-forordning 261/2004 på 250 euro.

Tjenesteyterne har i det vesentlige anført
W6 2580 ble kansellert på grunn av værforholdene på Torp lufthavn. Det var dårlig sikt,
såkalt "under minima".  Dette førte til diversion av forutgående fly fra Riga til Torp. Dette
flyet måtte lande på Oslo Lufthavn istedet.  Wizz Air viser til vedlagt METAR-rapport og
skjermbilde fra vaktleder på datoen og tiden som forespurt.

Wizz Air skal ikke pålegges å betale kompensasjon dersom en forsinkelse eller
kansellering er forårsaket av ekstraordinære omstendigheter, jf. EU-forordning 261/2004
artikkel 5 punkt 3.

Nemnda bemerker

Kansellering gir rett til standardkompensasjon med mindre flyselskapet kan godtgjøre
at kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. 

Nemnda mener at Wizz Air har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flyvning ble kansellert som følge av tåke og
dårlig sikt på Torp. Forutgående flyvning fra Riga til Torp klarte ikke lande og måtte lande
på Oslo Lufthavn istedet.  Wizz Air kunne ikke gjort noe for å forhindre værforholdene. 

Klager har etter dette ikke rett til standardkompensasjon.

Vedtak

Transportklagenemnda – fly anbefaler ikke at klager gis medhold.