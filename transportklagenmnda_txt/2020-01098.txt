Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.09.2020

Saksnummer
2020-01098

Tjenesteytere
British Airways
American Airlines

Klager har i det vesentlige anført

Klager med reisefølge (tilsammen tre personer) skulle reise fra New Orleans til Oslo via
Charlotte og London den 6. mai 2019 kl 16.18 med ankomst 7. mai kl 16.15. Flight AA732
ble forsinket slik at reisefølget mistet sin videreforbindelse. De ble booket om og ankom
endelig bestemmelsessted i overkant av fem timer forsinket. 

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
British Airways har i det vesentlige anført:

BA1597 (operert av AA732) ble forsinket slik at klager mistet sin videreforbindelse. Han
ble booket om til neste ledige avgang fra London til Oslo med BA768 kl 17.25. 

Da American Airlines ikke er et europeisk flyselskap, og hendelsen oppstod utenfor
Europa kommer EU-forordningen ikke til anvendelse.

British Airways kan ikke imøtekomme klagers krav. 

American Airlines har i det vesentlige anført:

AA732 ble 64 minutter forsinket som følge av teknisk feil. Flyselskapet gjorde hva de
kunne for å minske forsinkelsen.

Da American Airlines ikke er et europeisk flyselskap, og hendelsen oppstod utenfor
Europa kommer EU-forordningen ikke til anvendelse.

American Airlines kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Nemnda legger til grunn at klagers flyvning AA732 fra Charlotte til London ble forsinket
og at han ankom endelig bestemmelsessted Oslo mer enn tre timer forsinket. 

Forordningen får imidlertid bare anvendelse for flygninger innen EU-/ EØS-området,
flygninger fra EU-/ EØS-området til en tredjestat og flygninger fra en tredjestat hvis det
"transporterende luftfartsselskap for flygningen er et EF-luftfartsselskap", jf artikkel
3 punkt 1 bokstav b. Det "transporterende luftfartsselskap" er i artikkel 2 bokstav b)
definert til "et lufttransportforetak som utfører eller har til hensikt å utføre en flygning i
henhold til en avtale med en passasjer eller på vegne av en annen person, juridisk eller
fysisk, som har en avtale med denne passasjeren".

EU-forordningen kommer ikke til anvendelse ettersom forsinkelsen oppsto på en flygning
fra en tredjestat med det ikke-europeiske flyselskapet American Airlines.

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.