Vedtak i Transportklagenemnda - Fly

Sammendrag

Krav om standarderstatning grunnet kansellering

Dato
01.12.2020

Saksnummer
2020-00603

Tjenesteytere
SAS

Klager har i det vesentlige anført

Klager skulle fly fra Haugesund til Hammerfest via Oslo og Tromsø den 17. februar 2020.
Flyvningen operert av SAS med planlagt avgangstid kl. 09.35  (SK311) fra Haugesund til
Oslo ble kansellert. Han ble omrutet til å fly neste dag.  Klager krever 400 euro i henhold
til EU-forordning 261/2004, da det virker mistenkelig at værforhold er årsaken. Klager
fikk høre at det var teknisk feil, noe som gav mening, da det lettet et fly med samme
destinasjon 16 minutter før klager fikk beskjed om kanselleringen.

Tjenesteyterne har i det vesentlige anført
Årsaken til kanselleringen var dårlig vær i Haugesund. Det fremgår av både trafikkloggen
og den daglige operasjonelle rapporten at det var været - og spesielt kraftige vinder-
som gjorde landinger spesielt vanskelige. Klager påpeker at det tok av et fly 16 minutter
tidligere, også til Oslo. Til dette svarer SAS at det var det innkomne flyet fra Oslo som
først ble innstilt. Flyet - med besetning - som skulle fly klagers flyvning Haugesund-
Oslo stod altså i Oslo på grunn av at været i Haugesund var under de minste tillatte
grenseverdier. Disse grensene er satt slik at det skal være trygt å lande, og er bestemt av
myndighetene. Det fremgår av kopi fra Flightstats at SK308 som var det innkomne flyet
ble kansellert i Oslo.

I METAR-rapporten fremgår det at det var svært kraftig vind, og svært kraftige vindkast
fra morgenen av i Haugesund. På det meste er det rapportert vindkast opp mot 50 knop
i tiden rundt landing for klagers innkomne fly, samtidig med at vindstyrken kontinuerlig
målte mellom 35 og 40 knop.

Det gjelder for øvrig andre grenseverdier for å lette enn for å lande. 

SAS vil ikke imøtekomme klager sitt krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at SAS har godtgjort at verken kanselleringen eller de ekstraordinære
omstendighetene kunne vært unngått selv om alle rimelige tiltak var truffet.
Dokumentasjonen viser at klager sin flyvning ble kansellert grunnet sterk vind i
Haugesund, med vindkast opp mot 50 knop og en kontinuerlig vindstyrke målt mellom
35 og 40 knop. Flyet som skulle fly fra Oslo til Haugesund ble kansellert i Oslo, da
værforholdene i Haugesund var under minimumskravene for trygg landing der.
Klager ble omrutet til nye flyvninger neste dag. Nemnda kan basert på årsaken til
kanselleringen ikke anbefale at klager mottar standarderstatning etter EU-forordning
261/2004.

Vedtak

Transportklagenemnda-fly anbefaler ikke at klager gis medhold.