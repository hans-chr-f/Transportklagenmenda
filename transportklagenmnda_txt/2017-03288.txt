Vedtak i Transportklagenemnda - Fly

Sammendrag

Krav om standarderstatning og refusjon av ny billett grunnet kansellering.

Dato
09.10.2018

Saksnummer
2017-03288

Tjenesteytere
FlyViking AS

Klager har i det vesentlige anført

Klager skulle reise fra Stokmarknes til Bodø 5. november 2017 kl. 18:55 med VF306.
Denne flyvningen ble kansellert kl. 17:25 samme dag. Klager fikk bekreftet fra personen i
skranken at han kunne bestille ny billett med Widerøe, og de ville da dekke denne. Dette
fikk personen i skranken bekreftet fra Bodø og videre at noen ville kontakte klageren. Det
ble kjøpt ny billett WF836 med avgang kl. 19:45 til NOK 1799.

Klager krever standarderstatning i henhold til EU-forordning 261/2004 samt NOK 1799
for ny billett.

Tjenesteyterne har i det vesentlige anført
FlyViking har ikke avgitt uttalelse til klager eller til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. forskrift om klagenemnd for flypassasjerer § 5-3.

Klagen er forelagt FlyViking ved nemndas e-post av 3. januar 2018 med frist til 14.
februar for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger
til grunn dersom disse ikke imøtegås av flyselskapet. Det blir også opplyst at saken vil bli
forelagt nemnda selv om flyselskapet ikke avgir uttalelse.     

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

FlyViking har ikke avgitt uttalelse til klager eller til nemnda. Flyselskapet har følgelig
ikke godtgjort at innstillingen skyldtes en ekstraordinær omstendighet som ikke
kunne vært unngått selv om alle rimelige tiltak var truffet. Dette gir klager rett til
standardkompensasjon på 250 euro.

Ved kansellering har passasjeren rett til omruting eller full refusjon. Klager mottok ikke
tilbud om omruting fra selskapet og kjøpte derfor ny billett med annet selskap. Klager
har etter dette også krav på mellomlegget mellom opprinnelig og ny billett.

Vedtak

Transportklagenemnda - fly anbefaler at FlyViking utbetaler standarderstatning med 250
euro samt mellomlegget mellom opprinnelig og ny billett.