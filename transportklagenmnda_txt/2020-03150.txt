Vedtak i Transportklagenemnda
- Kollektivreiser

Sammendrag

Krav om refusjon av utlegg til taxi som følge av busstreik.

Dato
08.12.2020

Saksnummer
2020-03150

Tjenesteytere
AtB AS

Klager har i det vesentlige anført

Klager har vist til at han har kjøpt periodekort for 180 dager hos AtB. Som følge av
busstreiken, fikk ikke klagers barn dratt til skolen på to dager og klager var nødt til å være
hjemme. De to neste dagene måtte klager bruke taxi for å komme seg til jobb da det
fremdeles var busstreik. Klager viser til at han og familien er avhengig av å kunne reise
med buss da de bor et stykke unna Trondheim.

Klager har bedt om at AtB dekker hans utgifter til taxi, men AtB viser til at det var
busstreik. Klager anfører at ettersom han har betalt for en 180-dagers periodebillett
er AtB pålagt å yte kompensasjon. Klager har vist til at tilsvarende også gjelder for
flyselskapene i tilfelle pilotene streiker.

Klager krever å få refundert kr 888.

Tjenesteyterne har i det vesentlige anført
AtB har vist til at fra 26 til 30 september 2020 var det ingen busser i drift i Trondheim
som følge av den nasjonale busstreiken. Det var informert om busstreiken både via AtBs
nettside og gjennom lokalaviser. AtB viser videre til at den nasjonale reisegarantien ikke
gjelder i tilfeller hvor det foreligger ekstraordinære omstendigheter utenfor selskapets
kontroll, slik som blant annet streik.

AtB kan derfor ikke imøtekomme klagers krav.

Nemnda bemerker

Klager krever refusjon av utgifter til taxi som følge av at det var busstreik.

Det fremgår av AtBs reisegaranti at dersom selskapet ikke kan tilby alternativ transport,
vil selskapet refundere dokumenterte utlegg til drosje, egen bil eller alternativ transport.
Imidlertid gjelder ikke reisegarantien dersom forsinkelsen eller innstillingen skyldes
forhold utenfor selskapets kontroll, slik som blant annet streik, naturkatastrofer,
veiarbeid og lignende.

Nemnda legger til grunn at det manglende busstilbudet skyldtes streik blant
bussjåførene. Nemnda er av den oppfatning at dette ligger klart utenfor AtBs kontroll og
reisegarantien vil derfor ikke komme til anvendelse. Nemnda kan heller ikke se at AtB på
annet grunnlag er ansvarlig for klagers utgifter til taxi.

Vedtak

Transportklagenemnda – Kollektiv finner ikke å kunne anbefale at klager gis medhold.