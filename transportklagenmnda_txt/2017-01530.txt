Vedtak i Transportklagenemnda - Fly

Sammendrag

Krav om refusjon av nye flybilletter ved forsinkelse.

Dato
17.04.2018

Saksnummer
2017-01530

Tjenesteytere
Norwegian

Klager har i det vesentlige anført

Klager reiste med Norwegians flyvning DY7202 fra Bangkok (BKK) til Oslo lufthavn
(OSL) 27. april 2017. Flyvningen hadde planlagt ankomsttid i Oslo kl. 15.45. Hun hadde
bestilt flybilletter med Norwegians flyvning DY366 fra Oslo lufthavn til Harstad/Narvik
(EVE) samme dag kl. 17.55. Hun hadde derfor planlagt to timer og ti minutter mellom
flyvningene. Flyvningen fra Bangkok landet i Oslo kl. 17.10, og klager forklarte sin
situasjon til de ansatte ved bagasjeskranken kl. 17.20. Hun fikk beskjed om å booke om
i skranken i avgangshallen. Der fikk hun imidlertid beskjed om at neste flyvning var full.
Klager informerte om at hun måtte hjem denne dagen som følge av en rettssak neste
dag. 

Etter en stund bestilte klager nye billetter med SAS for å være garantert hjemkomst til
Harstad/Narvik før rettssaken startet. 

På bakgrunn av de ovennevnte forhold har klager fremsatt krav om refusjon av nye
flybilletter med SAS til kroner 4 492.

Tjenesteyterne har i det vesentlige anført
Norwegians flyvning DY7202 fra Bangkok til Oslo 27. april 2017 ble forsinket med en time
og 15 minutter. Flyvningen hadde planlagt ankomsttid kl. 15.45, men ankom først kl.
17.00. Klager hadde videreforbindelse med DY366 fra Oslo til Harstad/Narvik kl. 17.55.
Denne rakk hun ikke som følge av forsinkelsen på flyvningen fra Bangkok. Klager hadde
ikke bestilt gjennomgående billett. 

Klager hevder at hun fikk beskjed om at det var ledig på neste avgang fra Oslo til
Harstad/Narvik, og selskapet antar at hun mener DY368 med avgangstid kl. 20.50. Videre
hevdes det at hun fikk ny beskjed om at denne flyvningen var fullbooket. Norwegian kan
ikke se at klager har fremlagt dokumentasjon som viser at avgangen var fullbooket. Det
var booket 179 passasjerer på denne flyvningen av totalt 186 plasser. Det er mulig at det
har oppstått en misforståelse, men Norwegian bestrider likevel klagers påstand om at
hun ikke fikk booket om. 

Klager valgte videre å kjøpe billett med SAS fra Oslo til Bodø samme kveld, med
videreforbindelse til Harstad/Narvik. Det er mulig at klager valgte dette alternativet for å
komme raskere frem. 

Da klager ikke hadde gjennomgående billett, er hun ikke å ase som transferpassasjer
i henhold til Forskriften til Avinor. Bestiller kunden to separate flyreiser med mindre
enn to timer mellom planlagt avgangs- og ankomsttid, gjøres dette på egen risiko. Dette
fremgår av Norwegians vilkår. 

DY7202 fra Bangkok til Oslo var forsinket med mindre enn tre timer. DY366 fra Oslo til
Harstad/Narvik var ikke forsinket. 

Da forsinkelsen ikke overstiger tre timer, avviser Norwegian klagers krav om
standardkompensasjon, jf. EU-domstolens avgjørelse i C-402/07. Videre anfører
selskapet at siden klager ikke hadde kjøpt gjennomgående billett, og hadde mindre
enn 120 minutter mellom de to flyvningene, kan de heller ikke imøtekomme klagers
krav om refusjon av ubenyttet billett eller nye billetter med SAS. Norwegian avviser på
ovennevnte grunnlag alle klagers krav.

Nemnda bemerker

Norwegians flyvning DY7202 fra Bangkok til Oslo 27. april 2017 ble forsinket med én time
og 15 minutter. Flyvningen hadde planlagt ankomsttid kl. 15.45, men ankom først kl.
17.00. Klager hadde videreforbindelse med DY366 fra Oslo til Harstad/Narvik kl. 17.55.
Denne rakk hun ikke som følge av forsinkelsen på flyvningen fra Bangkok. 

Klager hadde ikke bestilt gjennomgående billett, men to separate Norwegian-billetter.
Når det gjelder bestilling av separate reiser, fremgår følgende av Norwegians vilkår:

"Sørg for at det er minst 120 minutter mellom Norwegian-flyvningene dine når du
bestiller, så skal vi gjøre så godt vi kan for å hjelpe deg dersom flyet blir innstilt eller
forsinket. Hvis du har mindre enn 120 minutter transfertid, eller hvis du skal videre med
andre flyselskaper eller benytte deg av andre transportmidler, er vårt ansvar begrenset,
så pass på at du er forsikret".

Det kreves altså minst 120 minutter transfertid mellom flyene dersom Norwegian skal
ha ansvar for å hjelpe passasjeren ved forsinkelse eller innstilling. I dette tilfellet hadde
klager beregnet 130 minutter mellom flyvningene, altså noe mer enn det Norwegian
krever. Norwegian hevder at hun hadde beregnet mindre enn 120 minutter, men det er
altså ikke riktig.

Klager anfører at hun fikk beskjed fra Norwegian om det ikke var mulig å booke henne
om til en ny avgang samme kveld, og at hun først fikk plass neste dag. Det var ikke
aktuelt for klager, da hun måtte hjem samme kveld på grunn av en rettssak dagen etter.
Klager kjøpte derfor nye billetter med SAS. 

Norwegian hevder videre at man "ikke har ikke se at klager har lagt frem bevis for at
hun har fått beskjed om at avgangen var fullbooket". Nemnda kan vanskelig se hvordan
klager skal kunne fremskaffe et slikt bevis. Nemnda anser det lite sannsynlig at klager
har fått et tilbud om omruting samme kveld med Norwegian som hun ikke ønsket å
benytte, for heller å kjøpe nye billetter med SAS. Nemnda legger klagers forklaring til
grunn. 

Klager hadde beregnet mer enn 120 minutter mellom flyvningene, men fikk ikke tilbud
om omruting samme kveld til tross for at det var ledig plass på flyvningen. Hun pådro
seg utgifter som følge av dette. Nemnda mener derfor at Norwegian må erstatte klagers
utgifter til flybilletter med SAS på kroner 4 492.

Vedtak

Transportklagenemnda - fly anbefaler at Norwegian betaler til klager erstatning for nye
flybilletter med kroner 4 492.