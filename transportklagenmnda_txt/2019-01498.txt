Vedtak i Transportklagenemnda - Sjø

Sammendrag

For sent kjøp av billett.

Dato
06.06.2019

Saksnummer
2019-01498

Tjenesteytere
Norled AS

Klager har i det vesentlige anført

Klager reiste med ferje fra Lavik til Oppedal den 17. november kl. 08:30. Klager går om
bord på ferjen og først etter 5-6 minutter så kommer klager på at han har glemt å kjøpe
billett. Går så i retning billettkontoret og ser på avstand at billettøren låser døren. Klager
tar kontakt og beklager at han ikke har løst inn billett, men står så med sitt ferjekort i
hånden. Billettøren beklager at det er for sent å innløse billett og klager blir ilagt et gebyr
på kr. 2000. 

Klager hadde ikke til hensikt å ikke betale for seg på denne reisen og krever derfor å få
tilbakebetalt gebyret på kr. 2000.

Tjenesteyterne har i det vesentlige anført
Norled viser til at i denne saken er det den reisende som ikke hadde løst billett, og
da billetteringsrunden var ferdig oppdaget billettørene at det var en bil som ikke
hadde betalt. Det ble gitt flere anledninger via opprop på høyttaler om å komme til
billettkontoret for å løse billett. Da den reisende ikke møtte på kontoret ble det startet
billettkontroll, noe som også ble varslet via høyttaleranlegget. Klageren ble kontrollert da
han selv var på vei til billettkontoret, men på dette tidspunktet var det for sent å kjøpe
billett og det ble ilagt gebyr på stedet.

Norled kan ikke etterkomme klagers ønske om tilbakebetaling da gebyret ble gitt på riktig
grunnlag og i henhold til regelverket.

Nemnda bemerker

Klager ble på ferjen fra Lavik til Oppedal den 17. november 2018 ilagt straffegebyr da han
ved kontroll ikke hadde gyldig billett.  

I følge forskrift om ferjetransport av 26. mars 2003, sist revidert 13. juni 2018, § 7, er det
den reisendes ansvar å ha gyldig reisebevis/billett.  
Reisende som ved kontroll ikke kan vise gyldig reisebevis, skal betale en tilleggstakst.
Regelen er objektiv og kommer til anvendelse uavhengig av den reisendes intensjoner
om billettkjøp eller ikke. 

Klager hevder at han selv var på vei til billettkontoret, men at det ble sagt at det var
for sent. Han krever straffegebyret frafalt da han ikke hadde intensjon om ikke å kjøpe
billett. 

Norled har om saksforholdet uttalt følgende: 
" Mannskapet om bord hadde gjort ferdig sin billetteringsrunde og ved opptelling
oppdaget de at det var en bil som ikke var betalt for. Etter at det ble ropt opp tre ganger
på høyttaler at reisende uten billett måtte
henvende seg til billettkontoret, ble det startet kontroll. Denne kontrollen ble også
varslet via høyttaleranlegget to ganger, og reisende ble da bedt om å ha billett klar for
forevisning. Kontrollen foregikk ved at en matros gikk rundt på dekk og kontrollerte
reisende, og en annen
matros var i tillegg på vei fra billettkontoret til bildekk for å bistå i kontrollen. Ut fra din
forklaring forstår jeg det som at du på et tidspunkt var på vei mot billettluken, eller i alle
fall var på søken etter en billettør. Det var i denne situasjonen at du møtte matrosen, nå i
funksjon av
kontrollør, som på stedet ila et straffegebyr. "

Nemnda legger til grunn at lengden på billetteringsrunden kan variere avhengig av blant
annet antall reisende.  I dette tilfellet legger imidlertid nemnda til grunn at det over
høyttaleren flere ganger ble varslet som beskrevet ovenfor. 

Klager har opplyst at han ikke hørte varslene og først kom på at han ikke hadde kjøpt
billett ca. fem minutter før ankomst Oppedal. I følge rutetabellen tar den aktuelle
strekningen ca. en halv time.

Etter nemndas syn må det kreves en viss aktivitet og fokus på å kjøpe billett fra den
reisendes side. 

Nemnda kan ikke se at det er grunnlag for å anbefale at straffegebyret frafalles.  Nemnda
har forståelse for at reaksjonen med straffegebyr kan oppleves streng. Av hensyn til
transportforetakene er det imidlertid nødvendig å ha en konsekvent praksis da det er
ulike årsaker til at reisende ikke kan vise gyldig billett.

Vedtak

Transportklagenemnda Sjø finner ikke å kunne anbefale at klager gis medhold.