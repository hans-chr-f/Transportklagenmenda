Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
21.03.2012

Saksnummer
389/11F

Tjenesteyter
Norwegian Air Shuttle ASA

Krav om erstatning grunnet forsinkelse.

Klager har i det vesentlige anført:

Klager skulle reise fra Kristiansand til Oslo 8. juli 2011 kl. 17:40 med DY383, og videre med Air
Baltic kl. 20:40. Da DY383 ble halvannen time forsinket, mistet klager sin videreforbindelse.
Klager måtte kjøpe nye billetter med SAS til kroner 5 834, og overnatte på Gardermoen.

Klager krever refunder Air Baltic billettene, samt kroner 5 834 for de nye billettene med SAS.

Norwegian har i det vesentlige anført:

DY383 ble forsinket med 1 time og 12 minutter som følge av slot inn til Oslo grunnet
bemanning hos Air Traffic Control. En bemanning hos ATC er en situasjon Norwegian ikke har
mulighet til å påvirke.

I henhold til EU forordningen er flyselskapene unntatt fra videre kompensasjon dersom
forsinkelsen er på under tre timer, eller dersom årsaken til forsinkelsen er ekstraordinære
omstendigheter utenfor flyselskapets kontroll.

Norwegian er heller ikke ansvarlig etter luftfartsloven § 10-20 da forsinkelsen skyldtes et
forhold som Norwegian ikke hadde mulighet til å påvirke.

Norwegian tar ikke ansvar for videreforbindelser. Flyselskapet har en kontrakt om å frakte
passasjerene fra en flyplass til en annen.

På bakgrunn av dette kan Norwegian dessverre ikke imøtekomme klagers krav. Det vises for
øvrig til Norwegians brev og log.

Nemnda bemerker:

Nemnda legger på bakgrunn av de foreliggende opplysninger at klager ankom Oslo 72
minutter forsinket. Forsinkelse av denne lengde gir ikke rett til standarderstatning etter EU
forordning 261/2004.

EU forordningen begrenser imidlertid ikke passasjerens rett til erstatning på annet grunnlag.

Flyselskapet er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem. Utgifter som følge av at man
ikke rekker en videreforbindelse er et eksempel på et tap som kan kreves erstattet.

Forsinkelsen skyldtes i dette tilfellet tildelt slot tid (flytid) fra flytrafikk kontrollen.

Nemnda er av den oppfatning at Norwegian i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning etter luftfartsloven.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Marianne Strømme, Norsk Reiselivsforum

Olav Grøttland, SAS.