Vedtak i Pakkereisenemnda

Sammendrag

Krav om dekning av tapte feriedager grunnet Covid-19.

Dato
18.06.2020

Saksnummer
2020-01189

Tjenesteytere
Aller Travel

Klager har i det vesentlige anført

Klagen gjelder en pakkereise for to personer med innkvartering i en 2-romsleilighet i Ayia
Napa, Kypros i perioden 07.03.2020 - 04.04.2020. Totalpris 27 980 kroner.

Klager anfører at de hadde bestilt 4 ukers ferie, men måtte reise hjem etter 9 dager den
16.03.2020. 

Klagers reiseforsikring dekker kun utgiftene til hjemreisen. Forsikringsselskapet har
skrevet følgende: "Beklageligvis kan vi ikke imøtekomme tap av feriedager. Årsaken
til dette er at selv om det ble anbefalt av norske borgere å komme hjem til Norge
skyldes det ikke en akutt sykdom eller dødsfall hos dere og det er kun dette som
imøtekommes. Vilkårene sier: Du får kompensasjon for tapte feriedager basert på
faktiske reisekostnader, dersom du innlegges på sykehus pga. en ulykkesskade eller
sykdom som dekkes av forsikringen eller du må holde sengen hele dager etter alvorlig
ulykke eller akutt sykdom, i henhold til legebekreftelse."

Klager mener at så lenge alt, til og med hotellet de bodde på ble stengt ned og klager på
en måte ble beordret til å reise hjem, bør de 19 tapte feriedager refunderes. Klager har
vært i kontakt med forbrukerrådet og ble fortalt at klager har krav på kompensasjon for
ubenyttede feriedager på Kypros.

Klager har kun fått dekket 289 kroner av 1 835 for hotelloppholdet på Park Inn da de
ankom Gardermoen på hjemturen. Klager mener de burde ha fått dekket hele beløpet av
sitt forsikringsselskap.

Klagers krav: Kompensasjon for tapte feriedager, kr 18 986 kroner. 

Det vises for øvrig til korrespondanse fra klager.

Tjenesteyterne har i det vesentlige anført
Utenriksdepartementet anbefalte 14. mars alle nordmenn å returnere til Norge, i samråd
med sitt reisebyrå. Aller Travel skriver at de befant seg i en situasjon som ikke har
oppstått tidligere og med de strengeste restriksjoner i nyere tid i Norge. På bakgrunn
av dette valgte Aller Travel å tilby sine gjester chartret flyvning med tidligere retur til
Norge. Aller Travel gjør oppmerksom på at både den opprinnelige flybestillingen og
hotellreservasjonen var aktive, og de reisende kunne velge å bli igjen på eget ansvar.
Aller Travel har vedlagt informasjon som ble sendt alle gjestene før hjemreisen. Klager
har signert og godtatt informasjonen.  

Aller travel anfører at de ikke kansellerte oppholdet, og det derfor ikke forelå noen
mangel ved pakkereisen. Aller Travel mener de har fulgt sin plikt til bistand i henhold
til pakkereiseloven, og mener derfor - i samråd med Virkes jurister - at det ikke er
turoperatørens ansvar å dekke tapte feriedager.

Reiserådet ble iverksatt mens klager var på reise, og dekkes dermed av pakkereiselovens
kapittel 5: Gjennomføring av pakkereisen (§§25-36). Her hjalp Aller Travel sine kunder
hjem basert på UDs reiseråd og brukte da hjemmelen i §36 om bistandsplikt; Arrangøren
skal uten ugrunnet opphold yte passende bistand til reisende i vanskeligheter. Denne
forpliktelsen er imidlertid en hjelpeplikt, men ikke økonomisk rettet. Jurister i Virke
mener punktet 6.2 i vilkårene kun gjelder om det oppstår noe som kan anses som en
mangel på pakken som er kjøpt. I korona situasjonen vi alle befant oss i 14. mars, hvor
UD ba arrangørene om hjelp til å frakte alle hjem, hevder derfor Aller Travel at det ikke
kan være arrangørenes ansvar å erstatte gjenværende ferie eller hjemreisen. Dette
hadde ikke med noen mangel på reisen å gjøre, men at norske myndigheter ønsket alle
borgere hjem. 

Aller Travel AS kan ikke se at de er ansvarlige for å dekke tapte feriedager.

Det vises for øvrig til korrespondanse fra Aller Travel.

Nemnda bemerker

Klagen gjelder en pakkereise for to personer med innkvartering i en 2-romsleilighet i Ayia
Napa, Kypros i perioden 07.03.2020 - 04.04.2020. Totalpris 27 980 kroner. Klager hadde
bestilt 4 ukers ferie, men måtte reise hjem etter 9 dager den 16.03.2020. Klager mener
at så lenge alt, til og med hotellet de bodde på ble stengt ned og klager på en måte ble
beordret til å reise hjem, bør de 19 tapte feriedager refunderes.

Klager har kun fått dekket 289 kroner av 1 835 for hotelloppholdet på Park Inn da
de ankom Gardermoen på hjemturen. Klager har fått refundert 21 300 kroner av sitt
forsikringsselskap. Klager har fremsatt krav om kompensasjon for tapte feriedager på kr
18 986 kroner.

Utenriksdepartementet anbefalte den 14. mars alle nordmenn å returnere til Norge,
i samråd med sitt reisebyrå. Reiserådet ble iverksatt mens klager var på reise. Aller
Travel hjalp sine kunder hjem med eget chartret fly basert på UDs reiseråd og brukte da
hjemmelen i § 36 om bistandsplikt. 

I henhold til alminnelige vilkår punkt 6.2 kan arrangøren kansellere en reise uten
erstatningsansvar, dersom pakkereisen ikke kan gjennomføres på grunn av uunngåelige
og ekstraordinære omstendigheter og den reisende underrettes om avlysningen uten
ugrunnet opphold. Det er åpenbart at korona situasjonen som kom rundt 14.03.20 er
av en slik type hindring. Av samme punkt fremkommer det at arrangøren heller ikke
har erstatningsansvar dersom pakkereisen må avbrytes som følge av at slike hindringer
inntrer etter at pakkereisen er påbegynt. Dersom reisen forkortes ved at arrangøren eller
kunden avbryter den pga. slike forhold, vil kunden likevel ha krav på et forholdsmessig
prisavslag.

Korona situasjonen er klart en hindring utenfor arrangørens kontroll og forholdet
medfører ikke erstatningsansvar etter pakkereiseloven § 32. Etter nemndas vurdering
bør arrangøren utbetale et forholdsmessig prisavslag for den ulempe klager opplevde.
Nemnda anbefaler at tjenesteyter utbetaler et prisavslag på 18 986 kroner. 

Når det gjelder utgifter til hotell, anbefaler nemnda at klager fremsetter kravet på
nytt ovenfor sitt forsikringsselskap da tjenesteyter ikke er ansvarlig for utgifter utover
ankomst til avtalt flyplass.

Vedtak

Pakkereisenemnda anbefaler at klager gis delvis medhold.