Vedtak i Transportklagenemnda - Fly

Sammendrag

Krav om erstatning for ødelagt MacBook ved kaffesøl.

Dato
17.04.2018

Saksnummer
2017-01372

Tjenesteytere
Norwegian

Klager har i det vesentlige anført

Klager reiste med Norwegians flyvning D86072 fra Madrid (MAD) til Oslo lufthavn (OSL) 6.
april 2017. 

Klager satt i setet nærmest midtgangen og brukte sin MacBook. Passasjeren i setet foran
lente seg tilbake i setet, og traff flyvertinnen som serverte kaffe til en av passasjerene.
Hun sølte dermed kaffe over klagers MacBook, som ble ødelagt. 

Klager har kontakt sitt reiseforsikringsselskap, som ikke dekker skaden, da hendelsen
skjedde om bord. Forsikringsselskapet anfører at Norwegian er erstatningsansvarlige for
hendelsen. 

Klager har på dette grunnlag fremsatt krav om erstatning for ødelagt MacBook til kroner
10 798.

Tjenesteyterne har i det vesentlige anført
Klager anfører at kaffe ble sølt på en MacBook under servering. Det var passasjeren
foran som dyttet setet sitt bakover, hvilket førte til kaffesølet. Dette stemmer overens
med Norwegians rapport om hendelsen. 

Selskapet viser til Montrealkonvensjonen artikkel 17.2, hvor det fremgår at flyselskapet
er ansvarlig for skade som skjer etter uaktsomhet fra selskapets ansatte eller
representanter. I dette tilfellet var det en medpassasjer som forårsaket skaden, hvilket er
bekreftet av både klager og Norwegians personale. Norwegian avviser på dette grunnlag
klagers krav, og anbefaler klager å ta saken opp på nytt med sin reiseforsikring.

Nemnda bemerker

Klager fikk kaffe sølt utover sin MacBook, da en medpassasjer skjøv setet sitt bakover og
dyttet borti flyvertinnen mens hun serverte kaffe til en annen passasjer.

Luftfartsloven § 10-18 annet ledd (som tilsvarer Montrealkonvensjonen artikkel 17 nr. 2)
lyder slik:

"For ikke innskrevet reisegods, herunder personlige eiendeler, er fraktføreren ansvarlig
dersom skaden er forårsaket av feil begått av fraktføreren, dennes ansatte eller andre
som fraktføreren svarer for."

Nemnda kan ikke se at flyvertinnen i dette tilfellet har begått en feil. At klager fikk
ødelagt sin MacBook, må anses for å skyldes et hendelig uhell. Norwegian er derfor ikke
ansvarlig for klagers tap. Klager bør etter nemndas syn på nytt ta saken opp med sitt
reiseforsikringsselskap.

Vedtak

Transportklagenemnda - fly anbefaler ikke at klager gis medhold.