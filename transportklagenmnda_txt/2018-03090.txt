Vedtak i Pakkereisenemnda

Sammendrag

Krav om prisavslag grunnet mangelfull informasjon.

Dato
22.01.2019

Saksnummer
2018-03090

Tjenesteytere
Fotefar Temareiser

Klager har i det vesentlige anført

Klager bestilte pakkereisen "St. Petersburg og Moskva med Steinfeld" for to personer i
perioden 07.09.2018 - 14.09.2018. Totalpris kr. 55.900.

Klager har anført at en av attraksjonene, som ble brukt aktivt i markedsføringen ett år før
reisen 7. -14. september 2018, var at det inngikk en forestilling på Bolsjojteatret i Moskva.
Så sent som 28.08.2018 fikk klager en e-post hvor Fotefar Temareiser informerte om at
teateret ikke hadde startet for sesongen og at de istedenfor hadde kjøpt billetter på The
Great Moscow Circus. Klager ønsket ikke sirkusforestilling.

Klager mener at kanselleringen av forestilling på Bolsjoj må ansees som et
kontraktsbrudd Da kanselleringen ble foretatt kort tid før avreise, forlangte klager å
få et annet tilbud enn sirkus. Klager foreslo tre alternativer. Ett av alternativene ble
imøtekommet, nemlig forestilling på Tsjaikovsky Concert Hall. Fotefar Temareiser
opplyser at dette kostet 4000 rubler per billett. Klager klarte derimot å skaffe seg billett
til forestilling på Bolsjoj på egen hånd. Denne billetten var ikke blant de dyreste. Den var
på balkong og kostet 11.000 rubler per billett. 

Klager krever å få differensen mellom 2 billetter på Bolsjoj til 22.000 rubler og 2 billetter
på Tsjaikovsky Concert Hall til 8.000 rubler refundert, totalt 14.000 rubler.

Det vises for øvrig til korrespondanse fra klager.

Tjenesteyterne har i det vesentlige anført
Turene til St. Petersburg og Moskva er turer Fotefar Temareiser har 2 - 3 ganger i året
siden 2014.

Fotefar anfører at det ikke er mulig å ha alle detaljene klare 1 år i forveien når de
publiserer sine turer. Det er derfor de tar forbehold om endringer, noe som fremgår helt
øverst i hvert eneste dagsprogram. De årene de har hatt reiser til Russland, har de alltid
klart å få tak i billetter på Bolshoi-teateret. I år var derimot premieren uvanlig sen.  

Fotefar Temareiser anfører at det på klagers deltakerbevis fremgår "billett til konsert,
ballett eller liknande". Bolsjoj er ikke nevnt.

Videre viser Fotefar til dagsprogrammet der de tar forbehold om endringer. Bolsjoj-
forestillingen er ikke markedsført som en vesentlig del av turen, og er ikke nevnt i
hverken annonsering eller i ingressen på reisen der høydepunktene på turen fremgår.
På denne turen vektlegger de foredragene og guidingen til til Hans-Wilhelm Steinfeld om
Russlands historie, politikk og folkeliv.

Fotefar Temareiser innrømmer at de meldingen til deltakerne den 28.08. burde ha
presisert at Bolsjojteateret ikke var åpent for grupper. Fotefar var ikke informert om at
det var mulig å få kjøpt høyt prisede billetter for enkeltpersoner. Deres hovedoppgave
var å tilby et alternativ for hele gruppen, ikke spesialtilbud utenfor programmet til
enkeltpersoner.

Da det ble klart at klager ikke ønsket sirkus, kjøpte Fotefar billetter til han på
forestillingen på Tchaikovsky Concert hall. Her var det satt opp en symfonikonsert som
klager aksepterte. Fotefar betalte 4.000 rubler per billett, i tillegg fikk de ikke refundert
sirkusbillettene som var kjøpt til klager, så Fotefar tapte det innbetalte
beløp på disse.

Fotefar Temareiser kan ikke se at det foreligger en vesentlig mangel ved turen som skulle
kvalifisere til avslag.

Det vises for øvrig til korrespondanse fra Fotefar Temareiser.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise. 

Pakkereiseloven § 3-3 første ledd inneholder regler om at arrangøren før avtalen inngås
skal gi kunden informasjon om avtalevilkårene. Det gjelder både en opplysningsplikt og
et opplysningsansvar ved markedsføring av tilbud som loven omfatter.  Informasjonen
skal være tydelig og forståelig. Avtalevilkårene kan rimelighetsprøves blant annet etter
avtaleloven § 36.

Spørsmålet i saken er om arrangøren ved å ta forbehold om at det kan gjøres
mindre endringer i programmet, kan endre kveldsaktiviteten 12. september 2018 fra
konsert/ballett eller lignende til en sirkusforestilling uten at dette er i strid med det
opplysningsansvaret som påligger en turarrangør.

Det er opplyst at turprospektet blir sendt ut ca. et år i forveien, og at det på dette
tidspunkt ikke forelå noe program for Bolsjojteaterets høstsesong.  Det er videre opplyst
at programmet forelå ca. tre måneder før reisen skulle foretas.  Det viste seg at det
var premiereforestilling 12. september. Agenten ikke kunne booke inn en gruppe til
denne forestillingen og man valgte derfor å bestille en sirkusforestilling.  Dette førte til
en besparelse for arrangøren fordi en billett til sirkusforestillingen kostet 2.000 rubler,
mens en billett til Bolsjojteateret i et vedlagt dokument er opplyst å koste 3.400 rubler.
Klageren i denne saken har vedlagt en bankutskrift som viser at han har betalt 22.000
rubler for to billetter.

Som det fremgår ovenfor, visste arrangøren at deltakerne som gruppe ikke kunne tilbys
teaterbilletter ca. tre måneder før reisen skulle foretas.  Arrangøren valgte imidlertid å
vente til 28. august, ca 10 dager før avreise, med å opplyse om at teaterbesøket falt bort.

Nemnda finner etter en samlet vurdering at en slik endring burde det ha vært opplyst
om så snart arrangøren fikk opplysningen fra sin agent.  Da kunne den enkelte reisende
selv ha forsøkt å booke billetter til premiereforestillingen.  Det fremgår at dette lot seg
gjøre så sent som dagen før forestillingen. 

Nemnda finner videre at forbeholdet om mindre endringer i programmet ikke dekker et
tilfelle som det foreliggende hvor teaterbesøket ble erstattet av en sirkusforestilling.  Et
besøk i Bolsjoj-teateret er fremhevet som et høydepunkt i turbeskrivelsen:

"Vi anbefaler å ta tidleg middag før vi går på forestelling kl. 19.00 på Bolshoi- teateret,
som ligg like ved hotellet. Det er ei stor oppleving å kunne sjå ei forestelling her i det som
kanskje er eit av verdens vakraste og mest berømte teater".

Nemnda har behandlet en annen sak om samme reise, og anbefalte i den saken at
klageren fikk et prisavslag på 10 % av reisens pris.

Nemnda anbefaler etter dette at også denne klageren gis et prisavslag på 10 % av reisens
pris, avrundet til kr. 5.600.

Vedtak

Pakkereisenemnda anbefaler at klageren gis et prisavslag på 10 % av reisens pris,
avrundet til kr. 5.600.