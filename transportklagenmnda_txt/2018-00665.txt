Vedtak i Transportklagenemnda - Fly

Sammendrag

Krav om refusjon av mellomlegg grunnet endret rutetid.

Dato
12.03.2019

Saksnummer
2018-00665

Tjenesteytere
Eurowings

Klager har i det vesentlige anført

Klager med reisefølge (tilsammen fem personer) skulle reise fra Hamburg til Oslo søndag
den 25. februar 2018 kl 18.50 med ankomst kl 20.15 med flight EW7198. Denne avgangen
ble endret til ett døgn senere. Klager tilbragte en hyggelig dag i Hamburg med familien,
han krever derfor ikke refusjon for hotell og mat i ventetiden. 

Klager mener han har krav på å få dekket prisdifferanse mellom hva en billett kostet
søndag kveld sammenlignet med mandag kveld. Klager mener prisene er høyere
søndager enn mandager, og har estimert frem en prisdifferanse på ca kroner 1 700.
Klager krever beløpet utbetalt.

Tjenesteyterne har i det vesentlige anført
Eurowings har ikke avgitt uttalelse til nemnda. Til klager har selskapet i det vesentlige
anført: 

Det ble foretatt en ruteendring på klagers flyvning mer enn 14 dager før avreise. I
henhold til EU-forordning 261/2004 har klager da ikke rett til erstatning.

Klager ble informert om ruteendringen mer enn 14 dager før avreise, Eurowings kan av
den grunn ikke imøtekomme klagers krav.

Nemnda bemerker

En ruteendring innebærer kansellering av en avtalt flygning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før planlagt avgangstid. 

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår.

Flyselskapet Eurowings informerte klager om ruteendring på EW7198 den 10. januar
2018 som var mer enn to uker før avreise. Kanselleringen gir følgelig ingen rett til
standarderstatning. Dette er heller ikke krevet. 

Forordningen er imidlertid ikke til hinder for ansvar på annet grunnlag, jf. forordningen
artikkel 12. 

Klager mener han har krav på en eventuell prisdifferanse mellom hva en flybillett koster
en søndag i forhold til en mandag. Et slikt krav er ikke dekningsmessig i henhold til EU-
forordning 261/2004. 

Klager ble informert om ruteendringen innen fristen, og han aksepterte denne. Nemnda
kan ikke se at han har krav på erstatning.

Vedtak

Transportklagenemnda - fly finner ikke å kunne anbefale at klager gis medhold.