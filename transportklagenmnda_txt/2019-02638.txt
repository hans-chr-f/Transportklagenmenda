Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.06.2020

Saksnummer
2019-02638

Tjenesteytere
Widerøe

Klager har i det vesentlige anført

Klager skulle reise fra Bergen til Aberdeen med WF392 den 30. april 2019 kl. 08.25. Flyet
ble kansellert. 

Klager mener han er berettiget standarderstatning, ettersom tåken kun varte i noen
timer. Flyselskapet var veldig raskt ute med å kansellere flyvningen. Ca to timer etter
kanselleringen var værforholdene betraktelig bedre, og andre fly tok av og landet på
flyplassen. Klager lurer på om Widerøe utnytter midlertidige værforhold for å kansellere
flyvninger, og på denne måten sparer penger ved å fylle tomme seter på en annen
flyvning, noe som igjen medfører store konsekvenser for de passasjerene som blir
strandet. 

Klager ble booket om til en flyvning neste dag, mer enn 36 timer senere enn den
opprinnelige flyvningen.

Klager ble ikke tilbudt overnatting, og pådro seg derfor utgifter på 700 kroner til dette.

Tjenesteyterne har i det vesentlige anført
WF404 fra Torp til Bergen kunne ikke lande grunnet tåke. Flyet ble omdirigert tilbake
til Torp. Grunnet omdirigeringen som en følge av tåken ved Bergen flyplass, var
besetningen og flyet ment for WF392/393 på Torp, og Widerøe måtte derfor kansellere
WF392 og WF393 Bergen-Aberdeen-Bergen.

METAR-rapporten viser at det var tett tåke. FGVV001 betyr at det er tåke (FG) og med
vertikal sikt 100 fot. Widerøe sin laveste minimum for landing i Bergen er 204 fot. Videre
viser METAR-rapporten at det var lite vind, kun 3 knop, noe som igjen betyr at det er lite
bevegelse i været.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. 

Widerøe har fremlagt en METAR-rapport som viser at det var tåke ved Bergen Lufthavn
om morgenen (06.20 UTC) den 30. april. Det forklares videre at dette medførte at
maskinen som skulle operere klagers flyvning (WF404) ikke fikk landet i Bergen, men
returnerte til Torp. Fly og mannskap var derfor ikke på plass til klagers flyvning med
WF392.

Widerøe har imidlertid ikke fremlagt dokumentasjon i form av operasjonell logg for
WF404, ei heller noen dokumentasjon som viser sammenhengen mellom WF404
og WF392 eller når WF404 skulle ha landet i Bergen.  Det er heller ikke fremlagt
dokumentasjon eller forklaring på hva slags tiltak som ble truffet eller hvilke overveielser
eller prioriteringer som ble gjort. Fremlagt METAR-rapport viser kun værsituasjonen kl.
06.20 UTC (08.20). 

På denne bakgrunn har nemndas flertall kommet til at Widerøe ikke tilstrekkelig
har godtgjort at kanselleringen skyldtes ekstraordinære omstendigheter som ikke
kunne vært unngått selv om alle rimelige tiltak var truffet. Klager har da rett til
standarderstatning på 250 euro i henhold til EU-forordning 261/2004.

Bransjerepresentant Rise finner at Widerøe i denne situasjon har tilstrekkelig godtgjort at
andre rimelige tiltak ikke var tilgjengelig,  og at kanselleringen ikke kunne unngås. 

I tilfeller hvor et fly kanselleres og passasjeren blir booket om til en flyavgang neste dag,
har passasjeren rett på hotellovernatting, transport mellom flyplassen og hotellet, og rett
på å få dekket rimelige utgifter til mat og alkoholfri drikke i ventetiden, jf. EU-forordning
261/2004 artikkel 9, jf. artikkel 5.  Klager har lagt frem dokumentasjon på at han selv
måtte dekke hotellovernatting i påvente av ny flyvning neste dag.  Nemnda anbefaler
at Widerøe refunderer denne utgiften på 700 kroner. Nemnda anbefaler i tillegg at
Widerøe dekker rimelige utgifter til mat og alkoholfri drikke i ventetiden, dersom klager
kan fremlegge kvitteringer på dette. Det samme gjelder eventuelt transport mellom
flyplassen og hotellet.

Vedtak

Transportklagenemnda-fly anbefaler at Widerøe utbetaler 250 euro, samt 700 kroner for
hotell til klager.