Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
10.11.2014

Saksnummer
610/14F

Tjenesteyter
Wizz Air

Krav om erstatning for ødelagt bagasje.

Klager har i det vesentlige anført:

Klager reiste fra Kristiansand til Gdansk den 12. mai 2014 med W6 1770. Da klager levere
kofferten var den helt fin, men da hun hentet den i Gdansk var håndtaket på kofferten
ødelagt.

Klager krever refusjon av ødelagt koffert, kroner 800, samt kroner 617 for transport til og fra
verkstedet hvor kofferten ble innlevert.

Det vises for øvrig til klagers brev.

Wizz Air har i det vesentlige anført:

Før man får fullført en booking hos Wizz Air må man krysse av for å ha lest regler og vilkår.
Her kommer det frem hva som kreves for å få erstattet ødelagt bagasje, kvittering for
reparasjon av skaden eller bekreftelse fra verksted på hva reparasjon vil koste.

Den 20. juni mottok Wizz Air dokumentasjon fra klager på koffertens verdi, kroner 800. Wizz
Air har tilbudt seg å tilbakebetale kroner 800, men har ikke fått nødvendige kontoopplysninger
fra klager.

Wizz Air ønsker å imøtekomme klagers krav på kroner 800, men kan dessverre ikke
imøtekomme hennes krav om refusjon av utgifter til transport. Av godvilje ønsker Wizz Air
derimot å tilby klager kroner 617 i form av bonuspoeng.

Det vises for øvrig til Wizz Airs brev.

Nemnda bemerker:

Wizz Air er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Wizz Air har erkjent ansvar for bagasjen og tilbudt en erstatning på 800 kroner.

Nemnda legger til grunn at kofferten er totalskadet. Tapets størrelse ved totalskade må i
utgangspunktet baseres på gjenanskaffelsesverdien - det beløp skadelidte må betale for å
skaffe seg en ny ting av samme art. Skadelidte skal på den annen side ikke tjene på skaden,
og det må derfor gjøres fradrag for den slitasje og verdiforringelse ellers som bruken av den
skadede gjenstand har medført.

Nemnda er av den oppfatning at en erstatning på 800 kroner synes passende i dette tilfellet.

Det fremsto på et tidlig tidspunkt klart at det ikke var lønnsomt å reparere kofferten. I e-post
av 21. juni 2014 tilbød Wizz Air å betale en erstatning på 800 kroner. Selskapet sier videre at
de ikke vil erstatte reiseutgifter for å få en offisiell rapport fra butikken. Dette var før klager
brakte kofferten til Reisemagasinet i Kristiansand.

Nemnda er av den oppfatning at klager burde akseptert tilbudet, og finner ikke å kunne
anbefale at klager gis medhold.

Nemnda anbefaler at klager sender nødvendig betalingsinformasjon til Wizz Air.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.