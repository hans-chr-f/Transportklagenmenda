Vedtak i Transportklagenemnda
- Kollektivreiser

Sammendrag

Refusjon av kostnaden til ubrukt billett bussbillett som følge av frakjøring.

Dato
14.12.2017

Saksnummer
2017-01772

Tjenesteytere
Unibuss

Klager har i det vesentlige anført

Klager ventet på Lavprisekspressens holdeplass Hollekleiva, i Mandal, med en
forhåndsbetalt billett. 

Da bussen ikke hadde ankommet stoppestedet etter 20 minutters venting, fikk klager
sitte på med en bekjent. Klager mener at selskapet burde gitt beskjed via sms eller e-post
om at bussen var forsinket, eller eventuelt uteble. 

Klager krever derfor at selskapet refunderer de 400 kroner som den ubrukte billetten
kostet.

Tjenesteyterne har i det vesentlige anført
Selskapet viser til at klager har stått på Hollekleiva, en holdeplass som Lavprisekspressen
ikke betjener. Dette stoppestedet oppgir også klager i sin klage. 

I billetten som kunden fikk tilsendt på sin e-postadresse kommer det frem hvilken
holdeplass som blir betjent i Mandal. Lavprisekspressen var innom den betjente
holdeplassen klokken 20:12, og klager ble da registrert av selskapets sjåfør som ikke
møtt. 

På bakgrunn av overnevnte kan selskapet dessverre ikke refundere billettkostnaden, da
dette er en feil fra kundens side.

Nemnda bemerker

Klager skulle ta Lavprisekspressen fra Mandal til Sandnes den 25. juli 2017. Da han
hadde ventet 20 min uten at bussen kom, fikk han ordnet med annen transport. Han
krever refundert den forhåndsbetalte billetten på kr. 400.

Nemnda legger til grunn at klager ventet på holdeplassen Hollekleiva. I følge Unibuss
anløper Lavprisekspressen ikke denne holdeplassen.  

Nemnda har merket seg at klager ikke har gitt kommentarer til opplysningen om at
han ventet på feil holdeplass, og dette legges grunn av nemnda.  Den reisende må selv
være ansvarlig for å møte på riktig holdeplass. Opplysninger om holdeplass er gitt både
på nettet og på selve billetten. Årsaken til at klager ikke kom med bussen skyldes feil
oppmøtested. 

Nemnda kan ikke se at det er grunnlag for å anbefale at billetten refunderes.

Vedtak

Transportklagenemnda Kollektivtransport finner ikke å kunne anbefale at klager gis
medhold.