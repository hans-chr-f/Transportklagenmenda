Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
02.10.2015

Saksnummer
1241/14F

Tjenesteyter
SAS

Klager har i det vesentlige anført:

Klager skulle reise fra Stavanger til København den 10. oktober kl. 18:15 med SK1879. To timer
før avgang fikk han sms om at avgangen var kansellert. Han ble booket om til kl. 20:55, og
ankom bestemmelsesstedet over 3 timer forsinket.

Klager mener årsaken til kanselleringen ikke er å anse som en ekstraordinær omstendighet,
da SAS kunne ha skaffet nytt crew.

Klager krever standarderstatning i henhold til EU-forordning 261/2004

Det vises for øvrig til klagers brev.

SAS har i det vesentlige anført:

SK1879 ble kansellert grunnet værforhold på tidligere avgang. Dette førte til at crewet som
skulle fly SK1874/SK1879 København - Stavanger - København ble sittende i Vilnius, og rakk
ikke frem til København i tide. En kansellering var ikke til å unngå. Det vises til fremlagt
dokumentasjon.

Klager ble booket om til neste avgang kl. 20:55. SAS har gjort det de kunne for å få klager til
sitt bestemmelsessted så fort som mulig.

Hendelsen var ekstraordinær og utenfor SAS kontroll, flyselskapet kan av den grunn ikke
imøtekomme klagers krav om standarderstatning.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at flyvningen ble
innstilt fordi mannskapet ville ha overskredet maksimalt tillatt arbeidstid grunnet forsinkelser
som følge av dårlig vær tidligere på dagen. Nemnda er av den oppfatning at dette er å anse
som en ekstraordinær omstendighet i forordningens forstand.

Mangel på flymannskap oppstår fra tid til annen grunnet sykdom, forsinkelser mv.
Flyselskaper må i rimelig utstrekning være forberedt på å bli berørt av dette og må ha en
beredskap for å håndtere situasjonen. Mannskapsmangel kan likevel oppstå så plutselig
eller i et slikt omfang at flyselskapet ikke har mulighet til å unngå innstilling av en eller flere
avganger. Dette må vurderes konkret.

Nemnda finner det etter en samlet vurdering godtgjort at SAS har gjort det som med
rimelighet kan forventes for å avhjelpe situasjonen uten at det lyktes.

Nemnda finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.