Vedtak i Pakkereisenemnda

Sammendrag

Klager krever kompensasjon pga. problemer med aircondition
og fordi hotellet holdt en lavere standard enn forventet.

Dato
02.10.2015

Saksnummer
308/14P

Tjenesteyter
Ving Norge AS

Saken gjelder:

Klager krever kompensasjon pga. problemer med aircondition og fordi hotellet holdt en lavere
standard enn forventet.

Klager har i det vesentlige anført:

Klager bestilte en ukes reise for to personer til Beverly Hills Club på Tenerife av Solfaktor med
Ving som turarrangør.

Klager ønsket minimum standard 4 stjerner. Ved ankomst Tenerife har hotellet selv klassifisert
Beverly Hills Club som et 3 stjerners hotell. Hos Solfaktor står hotellet oppført med 4 stjerner,
hos Ving 4,5 og på Reiseguiden 4,5 stjerner. Klager mener han ikke har fått den standarden
han bestilte.

Hotellets aircondition var skrudd helt av første og siste døgn, noe som resulterte i lite
nattesøvn. Vaktmesteren på hotellet fikk i gang airconditionen, men etter en tid startet
anlegget å lage ulyder. Det var ikke mulig å skru av anlegget og det var svært plagsomt å
oppholde seg på rommet med disse ulydene. I løpet av uken var det ansatte innom leiligheten
5 ganger for å utføre diverse midlertidige reparasjoner uten å lykkes.

Ved første mulighet, den 3. november, ble Vings representant informert om klagers misnøye
med hensyn til klassifiseringen av hotellet og feilen med airconditionen. Klager krever et
prisavslag på kr 5000 fordi manglene ikke ble utbedret på tilfredsstillende vis.

Ving har i det vesentlige anført:

Ving presiserer at det ikke finnes noe universalt klassifiseringssystem for hoteller, noe som
betyr at kravene til stjerner kan variere fra land til land. Det er derfor Vings klassifisering
ikke alltid er lik den offisielle kategori i det aktuelle land. Ving viser til sine nettsider hvor det
fremgår at klassifiseringen ikke utelukkende baseres på rommets/leilighetens beskaffenhet,
men også på bostedets beliggenhet og fasiliteter. Hotell med 4 vinger beskrives som: Bedre
mellomklasse, flere fasiliteter og/eller utmerket beliggenhet. Vingene settes etter en fysisk
vurdering av hotellet, samt at gjestenes vurderinger legges til grunn.

Solfaktor er en agent som formidler reiser til flere operatører. Dette gjøres ved at kunden
ledes inn til operatørens egen webside når man trykker på det alternativet man ønsker
å bestille. Da klager bestilte reisen kom han inn til Vings beskrivelse av Beverly Hills Club
der han kunne lese hotellteksten og se Vings klassifisering. Deretter gjennomførte han
bestillingen på Vings nettside.

Ving råder sine kunder til å kontakte guidene på plass. Vings representant ble kontaktet om
at aircondition ikke fungerte midt på dagen den 3. november. Representanten informerte
hotellet slik at de kunne følge opp saken. Som beskrevet i hotellteksten virker aircondition i
leiligheten fra 15-19. Vings representanter forsøkte å ringe klager samme dag og neste dag for
å høre om problemet var løst, uten å få svar. Neste kontakt var registrert den 5. november da
klager møtte Vingrepresentanten på hotellet. Hun ble informert om at den fungerte fint frem
til kvelden før da den begynte å lage en høy lyd slik at klager måtte slå den av. Reiselederen
gav beskjed til hotellet som samme dag bekreftet at problemet var løst.

Ving har kompensert med kr 500 for aircondition som ikke fungerte i 2 døgn.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Klageren har tatt opp to forhold, nemlig problemer med Aircondition og det forhold at han er
av den oppfatning at hotellet er feilklassifisert.

Pakkereisenemnda har gjennomgått de stedlige representantenes logg i forbindelse med
klagene vedrørende aircondition på rommet. Klageren hevder at luftkondisjoneringen var helt
avskrudd første og siste døgn av oppholdet og at anlegget de resterende dagene lagde en høy
og ubehagelig lyd og at det ikke var mulig å skru det av.

I følge loggen - som ser ut til å være ført fortløpende - idet det er flere forskjellige
representanter for arrangøren som har fulgt opp saken, ble det meldt fra om anlegget den
3. november 2014. Det ble sendt opp en reparatør samme dag. Arrangøren ringte flere
ganger den 3. og 4. november uten å få kontakt. Det ble så den om kvelden den 4. november
avlevert et skriv der gjesten ble bedt om å ta kontakt. Gjesten tok ikke kontakt, og det ble
avlevert et nytt skriv med samme innhold den 5. november. Ved lunsjtider den 5. november
møtte arrangørens representant tilfeldig på gjesten, som da opplyste at luftkondisjoneringen
hadde virket helt til kvelden før. Det ble straks tatt skritt for å reparere enheten igjen, og igjen
forsøkte man å få kontakt med samme kveld for å undersøke om alt nå var i orden. Det var
ikke mulig å få kontakt med gjesten, men den 6. november informerte gjesten resepsjonen
om at alt er i orden.

Ette nemndas syn har klageren fått god oppfølging på stedet, men det hjelper ikke hvis
grunnproblemet ikke blir løst. Nemnda legger til grunn at det til og fra har vært problemer
med luftkondisjoneringsanlegget den uken oppholdet varte, og at det i den tiden det fungerte,
lagde en så høy lyd at det ikke var mulig å ha det på og samtidig være i rommet. Arrangøren
har tilbudt et prisavslag på kr 500. Nemnda finner at et prisavslag på 10 av reisens pris er
mer passende, idet hyppig kontakt med resepsjon etc. har lagt beslag på en del tid, i tillegg til
irritasjon over et luftkondisjoneringsanlegg med feil.

Når det gjelder stjernerangering, finnes det ingen universell klassifisering av hoteller. Det er
ofte lokale myndigheter som setter klassifiseringen. De fleste større reiseselskaper foretar
sin egen vurdering, ut fra standard, beliggenhet, hotellfasiliteter, tilbakemelding fra kunder
etc. Det vil som oftest også være en sammenheng mellom reisens pris og hotellets standard.
Nemnda kan ikke se at arrangøren har feilinformert klageren på dette punkt.

Nemnda finner etter dette at klageren bør få et prisavslag på 10 % av reisens pris på grunn av
problemene i forbindelse med luftkondisjoneringsanlegget. Avrundet settes prisavslaget til kr
900.

Vedtak:

Reklamasjonsnemnda for pakkereiser anbefaler at det gis et prisavslag på kr 900.

Vedtaket er enstemmig.