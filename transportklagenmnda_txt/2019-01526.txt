Vedtak i Transportklagenemnda
- Kollektivreiser

Sammendrag

Frafall av gebyr ved bussreise

Dato
29.08.2019

Saksnummer
2019-01526

Tjenesteytere
Ruter

Klager har i det vesentlige anført

Klager reiste buss til Jernbanetorget da hun ble ilagt gebyr fordi billett ble kjøpt for sent.
Hun fastholder at billetten var gyldig på kontrolltidspunktet og krever at gebyret frafalles.

Tjenesteyterne har i det vesentlige anført
Klager ble ilagt gebyr på bussen 20. desember 2018 fordi hun ikke hadde gyldig billett.
Billetten må være bekreftet og nedtelling må ha startet før man går om bord. Det er ikke
adgang til å sette seg ned eller gjøre andre ting før man velger å kjøpe billett. 

I dette tilfellet ble klagers billett kjøpt under kontrollen. Den skulle vært bekreftet før hun
gikk om bord. 

Ruter kan på bakgrunn av dette ikke se noen grunn til å endre standpunkt i saken.

Nemnda bemerker

Klager ble ilagt gebyr på bussen 20. desember 2018 fordi hun ikke kunne vise gyldig
billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Ved bruk av mobilapp må billett være
kjøpt og bekreftet før påstigning.

Kontrollen fant sted umiddelbart etter Lovisenberg holdeplass som bussen, ifølge Ruters
sanntidsystem, forlot kl. 19.41.39.  Klagers billett er registrert bestilt kl. 19.41.40. 

Nemnda legger til grunn at klager ikke hadde gyldig billett da hun gikk på bussen og at
vilkårene for å ilegge gebyr var til stede. 

Nemnda kan ikke se at det er noe grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold.