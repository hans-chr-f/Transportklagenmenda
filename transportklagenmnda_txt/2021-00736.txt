Vedtak i Transportklagenemnda - Fly

Sammendrag

Krav om erstatning i henhold til EU-forordning 261/2004 grunnet kansellering.

Dato
17.11.2021

Saksnummer
2021-00736

Tjenesteytere
SAS

Klager har i det vesentlige anført

Klager skulle reise fra Oslo til Bardufoss den 11. februar 2021 med SK393 kl. 14:45. Den
27. januar 2021 fikk klager en e-post om ruteendring, ble rutet om samme dag til kl.
09:00. Klager etterspurte hvorfor flyvningene ble kansellert, det kom forskjellige grunner
fra SAS på hvorfor de var kansellert og da som covid-19 pandemien og ATC. Det har ikke
kommet en konkret grunn fra flyselskapet til klager.

Da klager er ukependler så har disse timene mye å si for han sin arbeidsdag og
arbeidsgiver. 

Klager krever erstatning i henhold til EU-forordning 261/2004.

Tjenesteyterne har i det vesentlige anført
SAS har anført at kravet fra klager knytter seg til reise som fant sted den 11. februar fra
Oslo til Bardufoss. Krav om standarderstatning i henhold til EU-forordning 261/2004 og i
tillegg kreves erstatning eller refusjon på annet grunnlag.

Det følger av EU-forordning 261/2004 artikkel 5 at dersom en flyvning innstilles kan
passasjeren bant annet ha rett på erstatning etter artikkel 7. Prinsippet som begrunner
retten til en slik erstatning er at den skal betales til passasjerer som ikke er informert
om kansellering i god nok tid i forveien. SAS viser til vedlagt dokumentasjon (klagers
bookingshistorikk) at den opprinnelige flyvningen ble kansellert og erstattet med nytt
SK nummer og nytt avreisetidspunkt den 27. januar 2021. Det anføres at klager ble
informert om kanselleringen etter de tidsfrister som artikkel 5.1 bokstav c oppstiller.

På bakgrunn av det overnevnte har ikke klager rett på erstatning etter EU-forordning
261/2004 artikkel 5. jf. artikkel 7.

Når det gjelder erstatning for tapt arbeidsinntekt, faller slike utgifter utenfor EU-
forordningen men reguleres i luftfartsloven. SAS kan ikke se at klager har sannsynliggjort
en tapt arbeidsinntekt som følge av kanselleringen. Dersom klager kan dokumentere et
slikt tap vil SAS ta stilling til kravet.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5 jf. artikkel
7. Passasjeren har imidlertid ikke rett til standarderstatning dersom vedkommende
ble informert om kanselleringen mer enn 14 dager før avgang, jf. artikkel 5 nummer
1 bokstav c første punkt. I dette tilfellet har klager oppgitt at han ble informert den
27. januar, noe som var mer enn 14 dager før avgang. Klager har dermed ikke rett på
standarderstatning i henhold til EU-forordningen.

Nemnda forstår det slik at klager i tillegg krever refusjon av tapt arbeidsinntekt som følge
av kanselleringen. I henhold til luftfartsloven § 10-20 er fraktføreren ansvarlig for tap
som følge av forsinkelse av passasjerer, med mindre det godtgjøres at alle forholdsregler
som med rimelighet kan kreves for å unngå tapet, er tatt, eller at dette ikke har vært
mulig. Nemnda kan ikke se at SAS har oppgitt årsaken til kanselleringen i tilsvaret eller
har fremlagt dokumentasjon som viser at klagers flyvning i dette tilfellet ble innstilt på
grunn av ekstraordinære omstendigheter. 

Klager har derfor krav på erstatning for tapt arbeidsinntekt dersom han dokumenterer
dette direkte til SAS.  For å dokumentere dette må klager fremlegge dokumentasjon på at
han ble trukket i lønn (ved fastlønn) eller dokumentasjon på at han jobbet på timelønn. 

Klagers krav omfatter også et krav på forsinkelsesrenter. I medhold av
forsinkelsesrenteloven § 2 har klager krav på forsinkelsesrente fra 30 dager etter at han
sendte krav til SAS. Forsinkelsesrenter løper derfor fra 14. april 2021.

Vedtak

Transportklagenemnda anbefaler at SAS erstatter klagers tapte arbeidsinntekt dersom
klager dokumentere dette. Klager har også krav på forsinkelsesrente fra 14. april 2021.