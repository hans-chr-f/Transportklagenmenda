Vedtak i Transportklagenemnda - Fly

Sammendrag

Krav om refusjon grunnet kansellering.

Dato
17.02.2023

Saksnummer
2022-01929

Tjenesteytere
Lufthansa German Airlines

Klager har i det vesentlige anført

Klager hadde billett med Lufthansa til NOK 14 539 den 1. juli 2022 fra Oslo med LH865
via Frankfurt til Bangalore med retur den 22. juli 2022. I e-post av 30. juni mottar klager
beskjed om at LH865 fra Oslo til Frankfurt er kansellert, og klager sender e-post til
Lufthansa og ber om at strekningen Oslo til Bangalore ønskes refundert. Returreisen
Bangalore til Oslo ønskes å benyttes. På dette mottok klager ikke svar fra flyselskapet. 

Klager måtte kjøpe seg nye billetter:
Oslo – Kochi med Qatar til NOK 12 680.
Kochi – Bangalore med Indigo til INR 4643, klager har blitt refundert NOK 423 etter at
klager selv kansellerte strekningen. 
Kochi – Oslo med Qatar til ca. NOK 23 246, betalt med INR 180 741.
Bangalore – Kochi med Air Asia til INR 4541, klager har blitt refundert NOK 392 etter at
klager selv kansellerte strekningen. 
Klager fikk også utgift for overnatting på Qatar flyplass til QAR 630, NOK 1812.

Klager krever NOK 38 553 for utgifter han fikk ved kansellering av Lufthansa billetten. Da
det er refundert NOK 14 277 fra Lufthansa er total kravet på NOK 24 276.

Tjenesteyterne har i det vesentlige anført
Lufthansa har anført at klager krever refusjon av kjøpte alternative billetter (2 304 EUR),
samt kompensasjon i henhold til forordning (EC) nr. 261/2004, i tillegg til kansellering av
fly med Lufthansa 1. juli 2022 (LH865).

Lufthansa gjør oppmerksom på at de aksepterer ansvar i dette tilfellet og viser til:
600 EUR i henhold til forordning (EF) nr. 261/2004 artikkel 7
Refusjon av alternative billetter minus allerede refundert Lufthansa ubrukt billett (gjort i
sin helhet): 2 304 EUR minus 1 356 EUR = 948 EUR

For å håndtere utbetalingen på 1 548 EUR ber Lufthansa om klagers betalingsdetaljer.

Nemnda bemerker

Det er fremlagt dokumenter i denne saken som ikke stemmer overens med klagers
opplysninger. Blant annet ser det ut til at de billettene klager anfører å ha kjøpt som
erstatning for kansellerte billetter er kjøpt før flygningen ble kansellert. 

Nemnda mener at saken reiser bevisspørsmål som ikke kan klargjøres under nemdas
behandling, og at saken skal avvises, jf transportklagenemndsforskriften § 6-2 (d).

Vedtak

Saken avvises