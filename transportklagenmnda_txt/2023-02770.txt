Vedtak i Transportklagenemnda - Fly

Sammendrag

Krav om standarderstatning grunnet forsinkelse som følge av værforhold.

Dato
18.10.2024

Saksnummer
2024-01102

Tjenesteytere
SAS

Klager har i det vesentlige anført

Klager skulle reise fra Bodø til København via Oslo den 5. desember 2023 med SAS.
SK4113 fra Bodø til Oslo ble forsinket slik at klager mistet sin videreforbindelse. Han ble
booket om til ny flyvning fra Oslo neste dag kl 06.05 ank kl 07.20.  

Klager har fremsatt krav om standarderstatning  henhold til EU-forordning 261/2004,
samt erstatning for tapt forhåndsbetalt hotell, og mat og drikke.

Tjenesteyterne har i det vesentlige anført
SK4113 den 5. desember 2023 fra Bodø til Oslo ble 90 minutter forsinket grunnet
værforholdene i Bodø. Videre ble flyvningen forsinket med 51 minutter på grunn av
myndighetspålagt hviletid som medførte at besetningen måtte byttes ut i Trondheim.

Hovedårsaken til forsinkelsen var værforholdene ved Bodø lufthavn. Det vises til vedlagt
dokumentasjon med utklipp fra Traffic & Flight Information, Daily Operations Report og
FAA som beskriver situasjonen nærmere. Det måtte foretas snøbrøyting av rullebanen,
og dette er helt utenfor SAS’ kontroll. Det vises til vedlagte METAR- og TAF-rapport for
nærmere beskrivelse av værforholdet. TAF-rapporten viser at det var meldt kraftig
snøvær (SHSN) store deler av dagen den 5. desember 2023. METAR-rapporten viser at det
ble tilfellet. Været påvirket bakkehåndteringen på lufthavnen i Bodø.

På bakgrunn av ovennevnte bestrider SAS at klager har krav på standarderstatning.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet, jf.

EU-forordning 261/2004 artiklene 5, 6 og 7, samt EU-domstolens avgjørelser i sakene
Sturgeon-Condor av 19.11.2009 (C-402/07) og Nelson med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. Nemnda
mener at det er deler av forsinkelsen på totalt 6 timer som  ikke skyldes ekstraordinære
omstendigheter. 

Det følger av EU-dom C-315/15 (Pešková) at i tilfeller der en forsinkelse ikke alene skyldes
ekstraordinære omstendigheter som ikke kunne vært unngått selv om alle rimelige
tiltak var truffet, skal man ved vurderingen trekke den del av forsinkelsen som skyldes
ekstraordinære forhold, fra den samlede forsinkelsen. 

Klager hadde en planlagt overgangstid i Oslo på 55 minutter. Nemnda mener at mer
enn 55 minutter av forsinkelsen skyldes forhold som selskapet er ansvarlig for, og at den
forsinkelsen klager fikk til sin endedestinasjon derfor er flyselskapets ansvar. Nemnda
har med dette kommet frem til at klager har rett på standarderstatning i henhold til EU-
forordning 261/2004 med 250 euro.

Klager har fremsatt krav om erstatning for forhåndsbetalt hotell, samt mat og drikke.
Klager har tross oppfordring ikke fremlagt kvitteringer for sine utgifter. Nemnda har
derfor ikke gått inn på vurderingen av dette kravet. Nemnda bemerker uansett at det
er en fast uenighet i nemnda om påregnelige tap, og at flertallet mener at et krav om
dekning for forhåndsbetalt hotell ikke er påregnelig.

Vedtak

Transportklagenemnda anbefaler at selskapet betaler standarderstatning til klager med
250 euro.