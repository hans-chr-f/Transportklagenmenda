Vedtak i Transportklagenemnda - Fly

Sammendrag

Krav om refusjon av utgifter ved kansellering.

Dato
21.08.2018

Saksnummer
2017-03268

Tjenesteytere
Norwegian

Klager har i det vesentlige anført

Klager skulle reise med Norwegians flyvning D82833 fra Trondheim (TRD) til London -
Gatwick (LGW) 3. november 2017 kl. 21.55. Flyvningen ble kansellert, og klager ble tilbudt
omruting med avreise fra Trondheim 4. november kl. 17.40 via København, med ankomst
London kl. 21.55. 

Formålet med klagers reise var en fotballkamp i London 4. november kl. 17.30, samt
felles middag. Med Norwegians omrutingstilbud hadde ikke klager rukket hverken
fotballkamp eller middag. Han avslo derfor tilbudet fra Norwegian. 

På bakgrunn av kanselleringen har klager fremsatt krav om refusjon av reise med bil fra
hjemsted til flyplassen tur/retur til kroner 400, parkering på flyplassen til kroner 150,
fotballbillett til kroner 1 650, hotellopphold til kroner 2 050, flybilletter til kroner 1 438,
telefonsamtale til forsikringsselskap kroner 60, samt erstatning for tort og svie,

Tjenesteyterne har i det vesentlige anført
Norwegians flyvning D82833 fra Trondheim til London - Gatwick 3. november 2017 ble
kansellert. 

Norwegian har refundert klagers telefonkostnader til Norwegians kundeservice til kroner
191, samt ubetalt standardkompensasjon i henhold til EU-forordning 261/2004 på 400
euro. 

Det fremgår av EU-forordning 261/2004 artikkel 12 at erstatning som gis i henhold til
EU-forordningen kan trekkes fra erstatning som gis på annet grunnlag. Passasjeren
har krav på standarderstatning dersom vilkårene for dette er tilstede, men om
passasjeren også har rett til erstatning på annet grunnlag skal denne trekkes fra
standardkompensasjonen. Norwegian anfører således at klagers utgifter til fotballbillett
og hotellopphold blir absorbert av standardkompensasjonen, og avviser klagers krav om
ytterligere erstatning. 

Videre følger det av forordningens artikkel 9 nummer 1 bokstav c at passasjerene har
krav på transport mellom lufthavnen og innkvarteringsstedet. I dette tilfellet valgte
klager å kansellere reisen, og reiste hjem i stedet for å bli booket om til neste ledige
avgang. Retten til forpleining er dermed opphørt, og Norwegian avviser klagers krav om
transportutgifter. Klagers opprinnelige flybilletter er refundert.

Nemnda bemerker

Norwegians flyvning D82833 fra Trondheim til London - Gatwick 3. november 2017 ble
kansellert. 

Norwegian har tilbudt klager standardkompensasjon på 400 euro (som pr. 3. november
2017 utgjorde kroner 3 794), samt refusjon av telefonutgifter til kroner 191. Selskapet har
allerede refundert klagers ubenyttede flybilletter til kroner 1 438. 

Etter EU-forordningens artikkel 12 skal standarderstatning etter forordningen trekkes
fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett
til erstatning på annet grunnlag, og denne erstatning overstiger standarderstatningen,
kommer standarderstatningen til fradrag. Overstiger standarderstatningen etter EU-
forordningen annen erstatning, utbetales kun standarderstatningen. 

Klager har krevd dekket utgifter til parkering med kroner 150, biltur tur-retur flyplassen
med kroner 400, fotballbillett med kroner 1 650 og hotellutgifter med kroner 2 050,
totalt kroner 4 250. I dette tilfellet overstiger klagers krav standardkompensasjonen med
kroner 456. Nemnda anbefaler derfor at Norwegian utbetaler til klager de resterende
kroner 456. 

Klager har også fremsatt krav om tort og svie for kanselleringen. Nemnda mener at slik
erstatning inngår i den alminnelige standardkompensasjonen, og klager har ikke krav på
tilleggserstatning.

Vedtak

Transportklagenemnda - fly anbefaler at Norwegian utbetaler til klager mellomlegget
mellom standardkompensasjonen og klagers utgifter med kroner 456.