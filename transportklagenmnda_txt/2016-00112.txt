Vedtak i Transportklagenemnda - Fly

Sammendrag

krav om standarderstatning grunnet kansellert flygning.

Dato
31.10.2016

Saksnummer
2016-00112

Tjenesteytere
Widerøe

Klager har i det vesentlige anført

Klager skulle reist på en gjennomgående billett fra Pittsburgh til Kristiansand via Chicago
og København den 21. januar 2015 kl. 14:30. 

Etter at flyet har tatt av fra København mot Kristiansand, opplyses det fra cockpit at det
er tekniske problemer med flyvemaskinen. Det blir videre informert om at det ikke er
noen tekniker i Kristiansand, og flyet blir derfor omdirigert for landing på Torp. For videre
transport ble det satt opp buss til Kristiansand.

Dette resulterte i at klager kom frem til Kristiansand fire timer senere enn planlagt. 

Klager krever standarderstatning på 600 euro i henhold til EU-forordning 261/2004. 

Tjenesteyterne har i det vesentlige anført
Kundens krav i henhold til kompensasjon og assistanse er regulert av EUs regulativ
261/2004. Denne kanselleringen er dessverre ikke kompensasjonsberettiget i henhold til
regulativet, da uregelmessigheten oppstod på grunn av ekstraordinære omstendigheter.
I dette tilfellet tekniske problemer på flyet som oppstod etter takeoff, uforutsett og
utenfor Widerøes kontroll. 

Widerøe kan ikke imøtekomme klagers krav om standarderstatning i henhold til EU-
forordning 261/2004. 

Nemnda bemerker

Nemnda legger til grunn at flygningen gikk som planlagt til og med avgangen fra
København. På vei mot Kristiansand oppsto en teknisk feil, og flyet ble omdirigert til
Rygge. Klager ble fraktet med buss til Kristiansand. Flygningen er å anse som kansellert
fordi den ikke ble gjennomført, jf. EU-forordning 261/2004 artikkel 2 bokstav l. 

Kansellering gir rett til erstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle
rimelige tiltak var truffet, jf. forordningen artikkel 5.  

Teknisk feil er ikke en ekstraordinær omstendighet i forordningens forstand. Teknisk feil
fritar således ikke fra plikten til å betale erstatning, jf. EU-domstolens avgjørelse av 17.
september 2015, Corina van der Lans – KLM.

Kanselleringen gir følgelig rett til standarderstatning. Størrelsen på kompensasjonen
avhenger av flygningens lengde. Om avstandsberegningen heter det i forordningen
artikkel 7 nr. 1 annet ledd:

Avstanden skal beregnes på grunnlag av det siste bestemmelsesstedet der nektet
ombordstigning eller innstilt flygning førte til at passasjerens ankomst forsinkes i forhold
til planlagt ankomsttid.

Klager hadde en sammenhengende billett fra Pittsburgh til Kristiansand via Chicago
og København. Flygningen fra Pittsburgh til København gikk uten problemer. Flyet fra
København til Kristiansand ble kansellert, og det gir rett til standarderstatning. Det
var hendelsen under flygningen fra København til Kristiansand som førte til at klager
kom forsinket til Kristiansand, og det er følgelig avstanden mellom København og
Kristiansand som er styrende for standarderstatningens størrelse. Avstanden er under 1
500 kilometer, og standarderstatning er på 250 euro per person.

Nemnda anbefaler at Widerøe utbetaler en standarderstatning på 250 euro.

Vedtak

Transportklagenemnda-fly anbefaler at Widerøe utbetaler en standarderstatning på 250
euro.