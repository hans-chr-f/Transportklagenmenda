Vedtak i Transportklagenemnda - Fly

Sammendrag

Krav om refusjon av skatter og avgifter.

Dato
08.04.2013

Saksnummer
692/12F

Tjenesteyter
Supersaver

Krav om refusjon av skatter og avgifter.

Klager har i det vesentlige anført:

Klager bestilte en flybillett hos Supersaver. To timer senere oppdaget klager en feil på
utreisen i reservasjonen. Klager ringte Supersaver men fikk ikke svar på telefonen. Da klager
henvendte seg per e-post fikk han beskjed om at bestillingen ikke kunne endres.

Klager føler seg lurt og mener Supersaver i det minste bør ha noen timers angrefrist.

Klager krever refundert skatter og avgifter på utreisen han måtte kansellere.

Supersaver har i det vesentlige anført:

Supersaver er kun en formidler av flybilletter. Klager bestilte en reise fra Oslo Sandefjord til
London, med retur til Oslo Gardermoen.

Før klager fullførte bestillingen krysset han av for å ha lest regler og vilkår. Her kommer det
frem hvor viktig det er å kontrollere at bestillingen er korrekt. Videre står det at man ikke kan
endre eller kansellere billetter etter fullført bestilling. Det er kundenes eget ansvar å påse at
deres bestilling er korrekt.

Refunderbare skatter og avgifter på utreisen var til sammen kroner 204. Da Supersavers
refusjonsgebyr er på kroner 395 per person var det ingenting å refundere klager.

Supersaver kan på grunnlag av ovennevnte ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger at klager avbestilte billettene.
Klager hadde en billettype som ikke gir rett til refusjon av billettprisen ved avbestilling.

Myndigheter og flyplasser pålegger imidlertid flyselskap å kreve inn skatter og avgifter per
reisende passasjer. Disse skattene og avgiftene kreves bare fra flyselskapet når passasjeren
faktisk velger å reise. Dersom passasjeren ikke benytte seg av sin planlagte reise, har
passasjeren rett til å få refundert slike offentlige skatter og flyplassavgifter.

Det er opplyst i saken at skatter- og avgifter utgjør 51 kroner per person. Supersaver tar
imidlertid et behandlingsgebyr gebyr på 395 kroner per person. Supersaver har av denne
grunn avslått å refundere skatter og avgifter.

Nemnda har ved den videre vurdering av saken delt seg i et flertall og et mindretall.

Nemndas flertall, lederen og bransjens representanter, er av den oppfatning at
Supersaver må kunne beregne seg et gebyr for sitt arbeid med tilbakebetalingen.
Flertallet er av den oppfatning at det faller utenfor nemndas kompetanse å ta stilling til
størrelsen av gebyret.

Mindretallet, forbrukernes representanter, er av den oppfatning at Supersaver
ikke er berettiget til å belaste klager med et gebyr for i dette tilfellet. Forbrukernes
representanter mener for det første at selskapet kun kan kreve et slikt gebyr dersom
dette fremkommer klart for kunden før bestilling. Det er usikkert hva slags vilkår
Supersaver her opererer med og om disse kan anses som akseptert av kunden.

Forbrukernes representanter er i tillegg av den oppfatning at et eventuelt gebyr fra
reisebyråets side i en slik situasjon kun kan tilsvare selskapets reelle kostnader med å
gjennomføre tilbakebetalingen. Supersavers gebyr syntes å være urimelig høyt i denne
sammenheng. For øvrig mener forbrukernes representanter at Supersaver i dette tilfelle først
burde ha henvist klager til flyselskapet for å få refundert skatter og avgifter derfra.

På bakgrunn av flertallets vurdering traff nemnda slikt

Vedtak:

Transportklagenemnda - fly finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Janne Grethe Soløy, Widerøes Flyveselskap AS

Olav Grøttland, SAS