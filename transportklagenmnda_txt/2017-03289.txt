Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
11.09.2018

Saksnummer
2017-03289

Tjenesteytere
Widerøe

Klager har i det vesentlige anført

Klager skulle reise fra Haugesund til Gøteborg via Oslo den 22. november 2017 kl 07.10.
Flight WF326 fra Oslo til Haugesund kl 08.55 ble først forsinket frem til kl 11.00, men
deretter kansellert etter at halve flyet var boardet. Årsaken som ble oppgitt var vær,
men klager mener årsaken var kommersiell. Det var fint på vær på Gardermoen på
tidspunktet. 

Klager ble booket om til ny avgang kl 13.00, og ankom endelig bestemmelsessted mer
enn tre timer forsinket. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
WF326 ble kansellert som følge av dårlige værforhold, det vises til fremlagt
dokumentasjon. Ekstremværet YLVA førte med seg snøstorm på Gardermoen samt
underkjølt regn i Gøteborg. Widerøe har ikke lov å fly under forhold som ved underkjølt
regn da dette er å anse som farlig.

Hendelsen er ikke kompensasjonsberettiget da årsaken til kanselleringen var
ekstraordinære omstendigheter utenfor Widerøes kontroll.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Widerøe har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flygning ble kansellert som følge av snøstorm
og underkjølt regn. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.