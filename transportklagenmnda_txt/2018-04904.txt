Vedtak i Transportklagenemnda - Fly

Sammendrag

Krav om refusjon av billettkostnad ved kansellering.

Dato
26.11.2019

Saksnummer
2018-04904

Tjenesteytere
Alitalia
KLM

Klager har i det vesentlige anført

Klager skulle reise med Alitalias flyvning AZ3807 fra Sandefjord - Torp (TRF) til Amsterdam
(AMS) 21. november 2017. Flyvningen var operert av KLM. Hun skulle videre med AZ113
fra Amsterdam til Milano - Linate (LIN) samme dag. Klager ble ikke tilbudt omruting, og
har fremsatt krav om full refusjon av billetten. 

Først kontaktet klager KLM, som bekreftet at hun hadde krav på full refusjon, men at
hun måtte kontakte Alitalia for utbetaling. Klager kontaktet Alitalia, og ble bedt om å
ringe et telefonnummer for assistanse. Hun har forklart at hun ringte, sendte e-post og
henvendte seg på nett i flere måneder, men at saken hennes aldri ble behandlet. Klager
har på bakgrunn av dette fremsatt krav om full refusjon av billetten.

Tjenesteyterne har i det vesentlige anført
Flyselskapene KLM og Alitalia er innklaget i saken. 

• Alitalia har tross oppfordring ikke inngitt tilsvar til nemnda. Flyselskapet har heller ikke
besvart klagers henvendelse. 

• KLM har inngitt tilsvar til nemnda. KLMs flyvning KL1218 fra Sandefjord - Torp til
Amsterdam 21. november 2017 ble forsinket med tre timer som følge av restriksjoner fra
flyveledertjenesten ved lufthavnen i Amsterdam. Flyvningen hadde også flightnummer
AZ3807. 

Klager hadde ikke mulighet til å rekke sin videreforbindelse med Alitalias flyvning AZ113
fra Amsterdam til Milano - Linate. KLM og Alitalia kunne ikke tilby omruting, og klager
har følgelig krav på full refusjon av sin ubenyttede billett. KLM er imidlertid av den
oppfatning at refusjon må søkes hos selskapet som har utstedt billetten, i dette tilfellet
Alitalia.

Nemnda bemerker

Alitalias flyvning AZ3807 fra Sandefjord - Torp til Amsterdam 21. november 2017
ble forsinket med tre timer. KLM opererte flyvningen. Klager ville ikke ha rukket sin
videreforbindelse til Milano. Det er opplyst at klager ikke ble omrutet. 

Det er ikke bestridt at klager har krav på refusjon av sine billettutgifter, jf. EU-forordning
261/2004  artikkel 8.

KLM har imidlertid anført at klager må rette sitt krav mot Alitalia, fordi klager har kjøpt
billett av Alitalia. 

Dette er ikke riktig. Det transporterende luftfartsselskap er alltid ansvarlig for de
forpliktelser som følger av forordningen. Det vises til forordningen artikkel 3 nr. 5
og Kommisjonens tolkningsveiledning 2016/C 214/04 punkt 2.2.3. Klager kan derfor
forholde seg til det transporterende luftfartsselskap.  

Klager har etter nemndas syn krav på refusjon av sine billettutgifter på 256 euro fra
Alitalia og KLM.

Vedtak

Transportklagenemnda - fly anbefaler at KLM og Alitalia refunderer klagers billettutgifter
på 256 euro.