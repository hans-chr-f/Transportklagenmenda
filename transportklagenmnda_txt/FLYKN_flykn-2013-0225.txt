Vedtak i Transportklagenemnda - Fly

Sammendrag

Krav om erstatning grunnet forsinket bagasje.

Dato
15.10.2013

Saksnummer
225/13F

Tjenesteyter
Air Berlin

Klager har i det vesentlige anført:

Klager reiste fra Oslo til München via Berlin den 21. desember 2012 med AB8245 og AB6193.
Klagers bagasje ankom først om morgenen den 23. desember, samme dag som klager skulle
reise hjem igjen. I bagasjen lå skiutstyr og skiklær.

Klager satt på hotellrommet begge dagene og ventet på bagasjen. Da bagasjen kom rakk de å
stå på ski i tre timer før de måtte reise til flyplassen.

Skiferien til klager ble totalt ødelagt, og klager krever hele reisen refundert, 1 500 euro.

Det vises for øvrig til klagers brev.

Air Berlin har i det vesentlige anført:

Klagers bagasje ankom dessverre et døgn forsinket. Klager har fått refundert kostnader til leie
av skiutstyr, til sammen 47 euro.

Air Berlin kan dessverre ikke refundere klagers totale reisekostnader for fly, hotell, leiebil etc.
men av godvilje ønsker flyselskapet å gi klager en reisegavesjekk på 100 euro per person til
bruk ved hans neste reise med Air Berlin.

Air Berlin kan ikke imøtekomme klagers krav utover det som allerede er utbetalt.

Nemnda bemerker:

Air Berlin er i henhold til luftfartsloven § 10-20 og Montrealkonvensjonen artikkel 19 ansvarlig
for tap som følge av forsinket bagasje. Med tap regnes så vel økonomisk som ikke-økonomisk
tap, jf. EU-domstolens dom av 6. mai 2010, Walz-Clickair (C-63/09).

Nemnda legger på bakgrunn av de foreliggende opplysninger til grunn at klageren først
fikk sin bagasje om morgenen den 23. desember, tre timer før de skulle reise hjem. Det er
uklart for nemnda hvorfor ikke klagerne  førsøkte å avhjelpe problemet ved leie/kjøp av
utstyr. Nemnda viser til at skadelidte plikter å redusere tapet så langt det er mulig. En samlet
nemnd finner det ikke sannsynliggjort at reisen var totalt bortkastet og er av den oppfatning
at erstatningen må settes lavere enn kravet.

Nemnda har ved en videre vurdering delt seg i et flertall og et mindretall. Flertallet,
lederen og forbrukernes representanter, anbefaler at Air Berlin utbetaler en samlet
erstatning på 750 euro. Mindretallet, flyselskapenes representanter, anbefaler at
erstatningen settes til 400 euro.

På bakgrunn av flertallets vurdering traff nemnda slikt

Vedtak:

Transportklagenemnda - fly anbefaler at klagerne gis en samlet erstatning på 750 euro.