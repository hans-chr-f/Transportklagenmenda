Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
23.06.2017

Saksnummer
2016-00921

Tjenesteytere
Vueling Airlines

Klager har i det vesentlige anført

Klager skulle reise fra Oslo til Mahon Menorca via Barcelona den 22. mai 2016 kl 16.00
med flight VY8539. Flyet ble forsinket fire timer og tolv minutter.

Vueling har tilbudt klager 250 euro, men korrekt beløp på denne strekningen er 400
euro. Klagers bagasje kom også forsinket frem til Mahon. 

Klager krever standarderstatning 400 euro i henhold til EU-forordning 261/2004.

Det vises for øvrig til klagers brev.

Tjenesteyterne har i det vesentlige anført
Vueling har ikke avgitt uttalelse til nemnda. Til klager har flyselskapet avgitt uttalelse på
spansk. Nemnda behandler saker på engelsk eller skandinavisk.

Nemnda bemerker

Vueling Airlines har tross oppfordring ikke avgitt uttalelse til nemnda. Nemnda treffer
derfor avgjørelsen basert på opplysningene som er fremkommet tidligere i saken, jf
transportklagenemndforskriften § 5-3 tredje ledd.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, jf EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10. 2012 (C-581/10).

Klageren kom vel 4 timer forsinket frem til sitt endelige bestemmelsessted. Flyselskapet
Vueling Airlines har ikke gitt noe redegjørelse eller dokumentasjon for årsaken til
forsinkelsen på et forståelig språk for nemnda. 

Slik nemnda ser det har Vueling Airlines da ikke godtgjort at forsinkelsen skyldtes
en ekstraordinær omstendighet som ikke kunne vært unngått selv om alle rimelige
tiltak var truffet. Forsinkelsen gir således rett til standarderstatning som på grunn av
reiseavstanden blir 400 euro. 

Klagerens bagasje skal også ha kommet forsinket frem. 

Siden det verken er gitt opplysninger om hvor langvarig forsinkelsen var, hvilke byrder
forsinkelsen medførte og det ikke er fremsatt noe konkret krav, gir nemnda ingen
anbefaling om erstatning for den forsinkede bagasjen.

Vedtak

Transportklagenemnda - fly anbefaler at Vueling Airlines betaler standarderstatning til
klageren med 400 euro.