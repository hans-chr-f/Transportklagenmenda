Vedtak i Transportklagenemnda - Fly

Sammendrag

Krav om refusjon av utgifter som følge av kansellering. Boeing 737 MAX.

Dato
19.12.2019

Saksnummer
2019-02474

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY362 fra Oslo lufthavn (OSL) til Harstad/
Narvik (EVE) 21. mars 2019 kl. 13.25. Flyvningen ble kansellert. Klagers returflyvning ble
også kansellert, DY363 den 24. mars 2019. Det var fire passasjerer i reisefølget, som
hadde betalt kroner 11 324 for billettene. 

Klager kjøpte nye billetter med SAS fra Oslo til Harstad/Narvik den 21. mars til kroner 13
792, og nye billetter fra Bodø til Oslo 24. mars til kroner 6 396. De reisende pådro seg
derfor en prisdifferanse på kroner 8 864, som de har krevd refundert av selskapet. 

Videre leide klager bil for å kjøre fra Evenes til Svolvær og tilbake til Evenes i perioden 21.
til 24. mars, til kroner 1 221. De tok også taxi fra Evenes til Svolvær 21. mars til kroner 4
700 og ferge fra Svolvær til Bodø 24. mars til kroner 2 744. Klager har følgelig fremsatt
krav om refusjon av sine utgifter til kroner 6 223. Utover dette har klager også fremsatt
krav om erstatning for tiden han brukte på å administrere alle endringene til totalt
kroner 6 000.

Tjenesteyterne har i det vesentlige anført
Norwegians flyvning DY362 fra Oslo til Harstad/Narvik 21. mars 2019 skulle betjenes av
et fly av typen Boeing 737 MAX. Etter flyulykken i Etiopia kort tid tidligere, ble flytypen
satt på bakken av the European Aviation Safety Agency (EASA). 

Sikkerheten til Norwegians passasjerer og personale er selskapets øverste prioritet, og
selskapet gjennomfører alle sikkerhetsdirektiv som blir utstedt av luftfartsmyndighetene
når dette er nødvendig. I dette tilfellet, etter at EASA utstedte et sikkerhetsdirektiv,
fortsatte Norwegian å flytte passasjerer og planlegge sin egen flåte for å unngå
forsinkelser og kanselleringer på best mulig vis. 

Sikkerhetsreglene medførte at 25 flyselskaper måtte sette en rekke av sine fly på
bakken. Dette medførte at markedet for leie av fly ble svært attraktivt, slik at det var liten
kapasitet for leie. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Nemnda bemerker at EASA publiserte et sikkerhetsdirektiv som ble effektuert 12.
mars 2019 som et forebyggende sikkerhetstiltak etter at det hadde vært flere alvorlige
flyulykker med Boeings fly av typen 737-8 MAX. Den 10. mars 2019 var et fly av denne
typen involvert i en flyulykke med Ethiopian Airways, og samme flytype var også
involvert i en ulykke 29. oktober 2018 i Indonesia.  Norwegian innførte 12. mars 2019
midlertidig stans i all trafikk med Boeing 737 MAX etter anbefaling fra europeiske
luftfartsmyndigheter.

Nemnda mener at kanselleringen var en direkte følge av disse sikkerhetstiltakene.
Ruteprogrammet måtte omorganiseres med tilgjengelige flymaskiner for å kunne frakte
så mange passasjerer som mulig, for å unngå store forsinkelser og kanselleringer.
Nemnda mener at kanselleringen skyldtes ekstraordinære omstendigheter som ikke
kunne vært unngått til tross for at alle rimelige tiltak var truffet. Klager har derfor ikke
krav på standarderstatning etter forordningen.

Når det gjelder klagers krav om erstatning for ekstrakostnader i forbindelse med ny
reiserute, er dette fremmet i form av en faktura fra et selskap. Nemnda behandler
klager fra passasjerer. Nemnda anser at et krav fra et kommersielt selskap faller utenfor
nemndas arbeidsområde.

Vedtak

Transportklagenemnda - fly anbefaler ikke at klager gis medhold.