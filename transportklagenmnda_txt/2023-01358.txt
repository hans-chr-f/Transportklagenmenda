Vedtak i Pakkereisenemnda

Sammendrag

Krav om refusjon av reisens pris.

Dato
11.04.2024

Saksnummer
2023-04100

Tjenesteytere
Ving Norge AS

Klager har i det vesentlige anført

Klagen gjelder en pakkereise for to personer med innkvartering i en 1-romsleilighet med
havutsikt og halvpensjon på hotell Gloria Palace Royal Hotel & Spa, Amadores, Gran
Canaria i perioden 08.12.2023 - 15.12.2023. Totalpris 21 610 kroner.

Klager var vitne til et dødsfall på flyet og krever reisens pris refundert grunnet
manglende oppfølging fra Ving. 

Klager mistet 2 dager på reisemålet. og har anført at hele ferien ble ødelagt. Klager
skriver at de var utslitte, både mentalt og fysisk da de endelig landet på Gran Canaria
etter nødlandingen på Gatwick og overnatting i London.

Besetningen på flyet kunne ikke fly videre pga. debriefing, noe som førte til at 140
passasjerer ble innkvartert i London. Det var ingen tilbud om debriefing til passasjerer
som satt tett på situasjonen. Først etter hjemkomst til Kristiansand fikk klager tilbud om
debriefing, men da var ferien over. 

Klager har anført at Ving har tilbudt en dagsandel for forsinkelsen på ett døgn,
tilsvarende kostnad for en dag som alle passasjerer fikk, samt 500 kroner som erstatning
for at de ikke fulgte opp klager med debriefing.

Klagers krav: 21 610 kroner.

Det vises for øvrig til korrespondanse fra klager.

Tjenesteyterne har i det vesentlige anført
Ving kan ikke imøtekomme klagers krav om full refusjon av reisens pris for opplevelsen
rundt medreisende om bord på flyet til Gran Canaria. Ving kan ikke klandres for
hendelsen og deres rolle i en slik situasjon er bistandsplikt. Reisende kan bli utsatt
for uforutsette og ubehagelige hendelser, uten at arrangøren av den grunn blir stilt
erstatningsmessig ansvarlig. 

Ving ba sitt forsikringsselskap Falck om å ta kontakt med klager. Dessverre oppstod det
en misforståelse internt hos Falck som gjorde at den første samtalen med klager ikke
ble som forventet. I etterkant av denne har Ving ved flere ganger forsøkt å rette opp
i dette ved å høre om klager ønsket at en representant fra forsikringsselskapet skulle
ringe henne på nytt. Ving har forstått det slik at klager ikke lenger ønsket denne samtalen
etter hjemkomst. Ving ga følgelig videre beskjed om dette til sitt forsikringsselskap slik at
saken hos Falck ble avsluttet.  

Etter ankomst Gatwick, ble klager og de øvrige passasjerene innkvartert på hotell i
London etter at de hadde hentet ut bagasjen sin. Passasjerene ble møtt av en prest i
hotellresepsjonen. Ving har anført at klager ikke tok kontakt med presten da han snakket
engelsk. 

Ving har refundert 500 kroner til klagers konto for å vise forståelse for situasjonen rundt
den første samtalen fra Falck. Videre har Ving refundert en dagsandel av reisens pris,
totalt 2 896 kroner, da de ankom Gran Canaria 26 timer og 56 minutter forsinket.  

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise for to personer med innkvartering i en 1-romsleilighet med
havutsikt og halvpensjon på hotell Gloria Palace Royal Hotel & Spa, Amadores, Gran
Canaria i perioden 08.12.2023 - 15.12.2023. Totalpris 21 610 kroner.

På grunn av en alvorlig hendelse på flyreisen til Gran Canaria, hvor en passasjer fikk et
illebefinnende og døde, måtte flyet nødlande på Gatwick før klager deretter ble kjørt
til London for opphold der, før ny avreise. Klager satt rett i nærheten av hendelsen
og ble dypt preget av det. Avreisen ble pga. hendelsen forsinket med 26 timer og 56
minutter. Klagen gjelder forsinkelse, men særlig manglende omsorgstilbud fra Ving for
den vanskelige opplevelsen de hadde. 

Klagers krav: Refusjon av hele reisen på 21 610 kroner.

Nemnda påpeker at pakkereisen lider av en mangel all den tid klager først ankom
reisemålet nesten 27 timer etter avtalt ankomsttidspunkt. Dette i seg selv tilsier at
det skal utbetales et prisavslag anslagsvis satt til en dagsandel. Videre savner klager
bedre oppfølgning av Ving ved opplevelse av slike traumatiske hendelser. Det følger av
pakkereiseloven § 36 at arrangøren skal yte passende bistand i vanskelige situasjoner.
Etter lovens ordlyd fremkommer det at passende bistand tilsier å gi opplysninger
om helsetjenester eller bistå den reisende med å oppnå kommunikasjon med ulike
aktører. Ving har hatt et tilbud om prest tilgjengelig og de har videre henvist til sitt
forsikringsselskap, som angivelig skulle bistå klager, uten at nemnda får helt tak på hva
som skjedde med dette. Etter nemndas vurdering vil dette tilbudet være tilstrekkelig til å
oppfylle bistandsplikten etter § 36. 

Ving har allerede refundert en dagsandel av reisens pris, totalt 2 896 kroner for
forsinkelsen, og i tillegg har de refundert 500 kroner til klagers konto for å vise forståelse
for situasjonen rundt den første samtalen fra Falck. Nemnda kan ikke se at det er
grunnlag for å anbefale ytterligere utbetaling. Pakkereisenemnda anbefaler at klager ikke
gis medhold.

Vedtak

Klager gis ikke medhold.