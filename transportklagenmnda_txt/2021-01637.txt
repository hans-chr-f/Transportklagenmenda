Vedtak i Transportklagenemnda - Fly

Sammendrag

Krav om erstatning/refusjon av flybilletter. Spørsmål om
reisebyråets ansvar for forsvarlig oppfølging av refusjonskrav.

Dato
01.04.2022

Saksnummer
2021-01637

Tjenesteytere
Berg-Hansen Ferie
Norwegian Air Shuttle

Klager har i det vesentlige anført

Den 9. januar 2020 kjøpte klager to flybilletter tur/retur Oslo-Las Palmas til sin mor og
svigermor. Bestillingen ble gjort gjennom Berg Hansen Reisebyrå og betalt med klager
sitt American Express kort. Totalt 8384 NOK ble belastet klagers kort. Planlagt utreise
var med Norwegian D8 5873 den 24. juli 2020, og retur med Norwegian DY1817 den 1.
august 2020. 

I juli 2020 ble flyvningen kansellert fra klagers app, og klager gjorde Berg Hansen
oppmerksom på dette. Berg Hansen hevder å ha søkt om refusjon på vegne av klager
den 16. juli 2020.

Den 16. september 2020 etterlyste klager refusjonen. Han fikk svar fra Berg Hansen den
17. september. Neste skriftlige dialog var den 29. mars 2021, hvor Berg Hansen uttalte
"Disse billettene som fremdeles ikke er refundert er det dessverre ikke mulig å endre
til andre datoer da de er fastlåste i et krav til boet".  Klager har anført at dette er smått
utrolig, da de selv skriver i endelig avslag den 13. august 2021: "Våre muligheter til å
refundere Norwegian-billetter var stengt fra 27. mai til 14. september, og igjen fra 9.
november. Dvs. at systemet var åpent fra 14. september-9. november.

Grunnet at kjøpet er gjort med klagers kort anføres klagen på vegne av han, til tross for
at billettene stod i hans mor og svigermors navn. Norwegian åpnet for full refusjon i
perioden 14. september-9. november 2020. Deretter fikk selskapet konkursbeskyttelse.

Berg Hansen argumenterer med at de hadde "tusenvis av krav" som de skulle behandle
og søke refusjon for på vegne av sine kunder. Faktum er at deres bemanningssituasjon
gjorde at klager sitt krav ikke ble fulgt opp og klager fikk derav ikke den refusjonen
flyselskapet åpnet for. 

Hadde klager bestilt billettene direkte på Norwegian.no, ville han i perioden 14.
september til 9. november 2020 fått full refusjon for billettene om han henvendte seg til
Norwegian.

Klager har fått refundert andre flighter gjennom Berg Hansen sommeren og høsten
2020, med et gebyr på kr 399 per person per vei. De tar seg med andre ord godt betalt
for å håndtere bestillinger på vegne av sine kunder, og det minste man kan forvente er at
de følger opp utestående refusjoner.

Vinduet for refusjoner var åpent i ca. to måneder, og klagers mistanke er at
bookingreferansen hans enten ble glemt, eller ikke purret opp tilstrekkelig.

Det kan ikke være slik at reisebyråer som i utgangspunktet er fordyrende mellomledd
nettopp fordi de skal ivareta kundene, ikke blir ansvarlig for erstatning når de har
mangelfulle rutiner, ikke høy nok bemanning eller av andre årsaker ikke følger opp
utestående krav på vegne av sine kunder.

Norwegian refunderte fullt ut disse billettene til alle som søkte dekning, men ettersom
billettene var kjøpt via et reisebyrå, var det ikke anledning for klager å søke refusjon
direkte.

På bakgrunn av overnevnte er klagers opplevelse at Berg Hansen reisebyrå ikke
har håndtert hans reise og krav på en forsvarlig måte. Klager ber derfor om at Berg
Hansen må dekke denne reisen all den tid det er deres ansvar at de ikke fulgte opp
refusjonskravet mot Norwegian tilstrekkelig. Totalt utestående beløp: 8384 NOK.

Tjenesteyterne har i det vesentlige anført
Berg-Hansen Ferie har anført følgende:

Da reisen ble kansellert den 27. mai hadde Norwegian stengt for at Berg Hansen kunne
refundere selv. Berg Hansen sendte søknad til Norwegian 16. juli. Norwegian åpnet for
refusjoner 14. september, og da måtte Berg Hansen konsentrere seg om de tusenvis av
billetter som ennå ikke var søkt på for å refundere flest mulig mens vinduet var åpent.
Det hadde vært teknisk mulig å avbryte de tusener av søknader var sendt, men pga. de
enorme mengdene av kansellerte billetter måtte en gjøre prioriteringer. De stengte ned
igjen 9. november.

Berg-Hansen har lagt ned enormt mye jobb for å søke refusjon for sine kunder. Dette
gjaldt titusener av billetter for mange flyselskaper. Berg-Hansen er formidler av flyreiser
og kan ikke ta eget ansvar når flyselskapene nekter å utbetale. Berg-Hansen kunne ikke
under noen omstendigheter forutse at Norwegian aldri ville refundere billettene.

Det vises også til svar Berg-Hansen allerede har gitt og som er gjengitt i vedlagte
dokumenter.

Nemnda bemerker

Kansellering gir grunnlag for standarderstatning etter EU-forordning 261/2004 artikkel
5 og 7, med mindre flyselskapet kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Retten til standarderstatning faller bort dersom passasjeren opplyses om kanselleringen
minst to uker før avreise. Klager har oppgitt at han selv informerte Berg-Hansen om
kanselleringen i mai 2020, da kanselleringen poppet opp i Norwegian sin app. Det var på
dette tidspunktet fortsatt mer enn to uker til avreise. Klager har med dette ikke rett på
standarderstatning for kanselleringen. 

Ved kansellering har en også rett på full refusjon av billettprisen, jf. EU-forordning
261/2004 artikkel 8. 

Det er flyselskapet som er ansvarssubjekt etter EU-forordning 261/2004. I
utgangspunktet plikter Norwegian med dette å refundere klagers billetter i
henhold til EU-forordning 261/2004.  Norwegian har imidlertid gjennomgått en
restruktureringsprosess i Irland og i Norge etter midlertidig lov om rekonstruksjon,
og Oslo tingrett avsa 12. april 2021 kjennelse om stadfestelse av rekonstruksjon med
tvangsakkord. Fristdagen er satt til å være 18. november 2020. Dette innebærer at
krav mot Norwegian som har oppstått før 18. november 2020 ikke vil gjøres opp fullt
ut, men behandles på lik linje med andre uprioriterte krav. Slike usikrede kreditorer
vil motta en gitt prosent av det opprinnelige kravet de hadde. Dette omfatter også
forbrukeres refusjonskrav. Norwegian har oppgitt til nemnda at alle krav på refusjon
som er oppstått før 18. november 2020 er registrert i selskapets register for utbetalinger
og vil bli håndtert i tråd med rekonstruksjonsplanen. Nemnda legger til grunn at dette
også gjelder kravet fra klager, da kravet må anses oppstått den dagen flyvningen ble
kansellert.  Nemnda anbefaler med dette at Norwegian refunderer bookingen i henhold
til prosentsatsen i henhold til rekonstruksjonsplanen. 

En refusjon i henhold til rekonstruksjonsplanen vil ikke gi full refusjon av beløpet
klager betalte for reisen. Spørsmålet nemnda vil vurdere, som anført av klager, er om
reisebyrået Berg-Hansen kan anses ansvarlig for å dekke klagers tap på bakgrunn av
håndteringen av klagers refusjonsforespørsel. 

Nemnda kan basert på fremlagt dokumentasjon ikke stadfeste at det foreligger noe
kontraktsbrudd fra Berg-Hansen sin side. Spørsmålet for nemnda er dermed om Berg-
Hansen kan anses ansvarlig basert på norsk erstatningsrett. 

De alminnelige vilkårene for erstatning er at det foreligger:
- skade/ økonomisk tap

- Ansvarsgrunnlag
- Adekvat årsakssammenheng

Nemnda finner det klart at klager har hatt et økonomisk tap. Flyvningene var innstilte, og
klager får ikke full refusjon av beløpt han betalte for flybillettene.

Nemnda mener det aktuelle er å vurdere om Berg-Hansen kan anses ansvarlig på
grunnlag av uaktsomhet.

Nemnda har tatt en helhetsvurdering av saken, og kommet frem til at Berg Hansen
ikke kan anses erstatningsrettslig ansvarlig på grunnlag av uaktsomhet i dette tilfellet.
Berg Hansen fungerte som en formidler mellom klager og Norwegian for levering av en
tjeneste (flytransport).  Byrået hadde et ekstraordinært høyt antall refusjonsforespørsler
i sine systemer, og det ble jobbet for å igangsette refusjon til så mange kunder som
mulig. Allerede innsendte refusjonskrav (inkludert klager sitt krav) kunne i praksis ha
blitt slettet og igangsatt på nytt, men dette ville vært ineffektivt, og gått utover driften
som helhet. Nemnda kan ikke se at ble handlet (evt. unnlatt å handle) på noen måte
som lå utenfor det normale og forsvarlige i reisebyråets drift. Nemnda mener det ikke
kan forventes at det måtte forutses at Norwegian ville komme til å stenge mulighetene
for refusjon permanent for enkelte krav, og at disse så ville bli rammet av Norwegian
sin rekonstruksjonsplan. Nemnda kan med dette ikke konkludere med at Berg Hansen
er erstatningsrettslig ansvarlig for bortfallet av klager sin mulighet til å få refusjon av
bookingen. Basert på ovenstående kan ikke nemnda anbefale at Berg-Hansen skal
erstatte klagers tap.

Klager anbefales å kontakte sitt forsikringsselskap og vise til denne avgjørelsen, for å
sjekke om tapet kan være dekningsmessig etter forsikringen. Klager anbefales også å
kontakte kortutsteder/bank.

Vedtak

Transportklagenemnda anbefaler at Norwegian refunderer klagers booking i henhold
til rekonstruksjonsplanen for selskapet. Utover dette anbefales det ikke at klager gis
medhold.