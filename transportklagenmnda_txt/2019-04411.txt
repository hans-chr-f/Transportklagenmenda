Vedtak i Transportklagenemnda - Fly

Sammendrag

Krav om refusjon av reise basert på informasjon fra Ving.

Dato
12.05.2020

Saksnummer
2019-04411

Tjenesteytere
Ving Norge AS

Klager har i det vesentlige anført

Klager med reisefølge (til sammen seks personer) skulle reise fra Oslo Lufthavn til
Larnaca den 27. september 2019 med Thomas Cooks flyning DK1572. 

Den 23. september 2019 bekreftet Ving og Reisegarantifondet at alle flyvninger fra
Norden var kansellert som en følge av konkursen til Thomas Cook. Klager bestilte da
nye flybilletter hos TUI på bakgrunn av informasjon om at alle flyvninger fra Norden
var innstilt. Tirsdag 23. september snudde Ving, og informerte om at alle flyvninger ville
gjenopptas og flys som normalt.

Klager satt da med to reiser. Klager har fremsatt krav om refusjon av reisen med
Ving på bakgrunn av informasjonen gitt av Ving og Reisegarantifondet.  Klager viser
til skjermbilder av informasjon som kunne leses på hjemmesidene til både Ving og
Reisegarantifondet.

Tjenesteyterne har i det vesentlige anført
Klager sendte inn henvendelse til Ving den 25. september 2019 kl. 17.59  for en reise som
skulle foretas med Ving den 27. september. 

Den 23. september 2019 ble Thomas Cook UK slått konkurs. Ving viser til vedlegg for
informasjon som gikk ut til alle Ving sine gjester via deres web kl. 13.30. Her fremgår det
av informasjonen at alle deres reiser ble innstilt mandag den 23. september. Det fremgår
også at Ving aldri var konkurs. Videre informerte Ving følgende for de som hadde bestilt
avgang etter 23. september: "I lys av Thomas Cook Groups konkurssøknad ber vi deg
som kunde holde seg oppdatert om situasjonen på ving.no. Vi regner med å ha mer
informasjon i løpet av dagen, og vil oppdatere alle så fort vi har mer informasjon". I de
nærmeste timene oppdaterte Ving opp mot 20 ganger frem til 14-tiden mandag. 

Hele tiden kommuniserte Ving at det var Thomas Cook Group som var konkurs, og
ikke Vinggruppen. De skrev også at de som skulle reise på et senere tidspunkt ville få
informasjon, men at de prioriterte de som allerede var på plass på reisemålene, og de
med avreise snarlig først.

Ving viser til korrespondanse med klager på Ving sin chat den 22. september.
Her informererte Ving om at klager ville få tilbake pengene for reisen gjennom
reisegarantifondet dersom det oppsto konkurs. Det ble også  presisert at Ving ikke var i
samme økonomiske krise som Thomas Cook UK. I tillegg skrev Ving at klagers reise skulle
gå som normalt, og at dersom det skulle oppstå problemer ville Ving hjelpe dem. 

Klager tok igjen kontakt med Ving om formiddagen den 23. september. De etterspurte da
refusjon for reisen. Ving informerte om at klagers reise ikke var kansellert, og at refusjon
dermed ikke er aktuelt. Klager hadde da allerede kjøpt nye flybilletter med TUI, uten å få
bekreftet at deres opprinnelige reise med Ving var avlyst. Ving har ikke på noe tidspunkt
kommunisert ut at klagers reise den 27. september var avlyst.

Den 24. september bekreftet Ving at alle reiser skulle gå som normalt fra nå av. Denne
informasjonen ble formidlet på chat, og var også tilgjengelig på nettsidene til Ving. 

Etter at Ving ble kjøpt opp i slutten av Oktober ble Thomas Cook Airlines som selskap
slått konkurs, og det ble registrert et nytt selskap med navnet Sunclass Airlines. 

Ving kan på ovenstående grunnlag ikke ta noe økonomisk ansvar i sakens anledning.
Reisen ble gjennomført i henhold til planen. Grunnlag for avbestilling var ikke til stede,
og klager valgte selv å ta en avgjørelse uten å vente på endelig avklaring på tross av Vings
anbefaling og hyppige informasjon på web.

Nemnda bemerker

Klager med reisefølge hadde bestilt en reise gjennom Ving. Reisen skulle gå til Larnaca
den 27. september 2019 med Thomas Cook.  

Grunnet konkursen til Thomas Cook UK i september var det usikkerhet rundt hvilke
flyreiser som ville gå som normalt og ikke. Ving oppdaterte informasjonen på sine
hjemmesider fortløpende. 

Nemnda legger til grunn at klagers flyvning gikk som normalt. 

Spørsmålet for nemnda er om Ving er erstatningsansvarlig for tap klager ble påført på
bakgrunn av informasjon på sine hjemmesider. Klager har anført at  informasjonen
som ble gitt tilsa at deres reise var kansellert, og booket derfor en ny reise med et annet
selskap. 

I følge opplastet dokumentasjon av chat-korrespondanse mellom klager og Ving den 22.
september 2019 informerer Ving her om at klagers flyvning foreløpig vil gå som normalt.
Det presiseres også at Ving ikke er konkurs. 

Klager viser til informasjon på Vings hjemmesider den 23. september, og hevder at
informasjonen tilsa at deres reise var kansellert.  Teksten klager har uthevet gjelder
imidlertid: "For deg som er på destinasjonen nå og er booket på et nytt fly hjem fra
Thomas Cook Airlines" og "For deg som skal reise med Thomas Cook i dag".  
Ving har vedlagt hele siden, hvor det lenger ned står følgende: "For de som har bestilt en
tur med Ving med avgang etter 23. september". Her fremgår det at Ving vil oppdatere
alle så snart de har mer informasjon.  Dagen etter gikk Ving ut med informasjon at
reisene ville gå som normalt. 

Nemnda har forståelse for at situasjonen var usikker og komplisert, men mener klager
burde tatt kontakt med Ving (f.eks. på chat slik som tidligere)  før ny reise ble bestilt. 

Nemnda kan ikke se at Ving har feilinformert klager, og kan dermed ikke anbefale at
klager får medhold i sitt krav om refusjon av reisen.

På grunn av Corona-krisen deltok bare en forbrukerrepresentant i behandlingen i
medhold av transportklagenemndforskriften § 5-5(5)

Vedtak

Transportklagenemnda-fly anbefaler ikke at klager gis medhold.