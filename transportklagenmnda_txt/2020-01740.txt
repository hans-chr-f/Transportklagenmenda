Vedtak i Transportklagenemnda - Fly

Sammendrag

Krav om erstatning og refusjon grunnet kansellering

Dato
16.02.2021

Saksnummer
2020-01740

Tjenesteytere
Supersaver
Interjet

Klager har i det vesentlige anført

Klager skulle reise fra Mexico City til San Jose den 9. april 2020. Flyselskapet var Interjet
(flyvning 4O3920) og billettene var kjøpt gjennom reisebyrået Supersaver den 17. mai
2019.

Flyvningen ble kansellert.  Klager forlagte refusjon, men ble kun tilbudt rebooking av
Interjet som Supersaver først henviste til. Supersaver har vært umulige å få kontakt med
på telefon, og klager har kun mottatt svar på e-post hvor det tilbys "open tickets". Klager
mener Supersaver er ansvarlige her. 

Klager anfører at dersom det er medhold i Marco Polo/Supersaver sin påstand, så
trenger hun et dokument fra flyselskapet eller reisebyrået hvor de bekrefter at tilbud om
cash points er kansellert, og at de ikke kommer til å refundere noe. Dette fordi klager
ikke kan få refusjon av forsikringsselskapet dersom det står åpent et cash point tilbud. 

Situasjonen oppleves som håpløs for klager, da hun hverken har dokumentasjon som
kan brukes mot forsikringsselskapet, og heller ikke får noen penger tilbake. Klager
bemerker at cash points er verdiløse for henne, da hun ikke kan reise i tiden de gjelder.

Tjenesteyterne har i det vesentlige anført
Interjet har anført følgende:

I henhold til den midlertidige suspensjonen av internasjonale flyvninger og hyppige
justeringer grunnet Covid-19 tilbyr Interjet å bruke endringer som et alternativ. Som
en del av dette alternativet, på grunn av at klager ikke kunne gå ombord på flyvningen,
tilbyr Interjet å reaktivere bestillingen uten kostnad, kun prisforskjell dersom det er noen.
Dette betyr at klager kan bruke reservasjonskoden på en annen dato for å fly innen
billettens gyldighet (1 år fra kjøpstidspunktet). Interjet vil vente på klagers tilbakemelding
i tilfelle hun ønsker å benytte seg av dette alternativet.

Interjet bemerker at flyforstyrrelsen var en situasjon utenfor flyselskapets kontroll.
Refusjon er derfor ikke aktuelt. Interjet bekrefter sin forpliktelse til å tilby den beste
flyopplevelsen, og beklager ulempen. 

Supersaver har anført følgende:

Marco Polo Travel formidler de reisetjenester, inkludert flybilletter som tilbys på
hjemmesiden til Supersaver. Marco Polo Travel/Supersaver agerer utelukkende som en
formidler, og avtalen om flybilletter trer i kraft direkte mellom kunden og det aktuelle
flyselskapet. Marco Polo/Supersaver er ikke medleverandør av tjenestene og ikke del i
avtaleforholdet mellom kunden og flyselskapet. Dette betyr at deres ansvar er begrenset
til formidlingen av tjenestene (Supersavers egne tjenester) som kunden kjøper. Denne
rollen er tydelig beskrevet på deres hjemmesider og reisevilkår. Klager bekreftet å ha lest
og forstått disse ved kjøpet.

Klager booket den 17. mai 2019 en enkeltbillett med Interjet fra Mexico City til San Jose
på Supersaver sine hjemmesider. Flyvningen ble dessverre berørt av situasjonen med
Covid-19.

Supersaver må alltid følge flyselskapets regler og retningslinjer. I henhold til Interjet
sine instrukser har Supersaver sendt klager informasjon om at billetten endres til en
såkalt "åpen billett". Flyselskapet har sperret muligheten for å sende en refusjonssøknad,
og tilbudet som står er kun det Supersaver allerede har formidlet til klager. Dette er
naturligvis beklagelig, men ikke noe Supersaver kan påvirke eller holdes ansvarlige for.
Marco Polo Travel AS, Supersaver avslår med dette klagers krav om full refusjon.

Under bookingen har kundens betaling omgående blitt formidlet til Interjet i tråd med
Supersaver sine reisevilkår. Supersaver har ikke fått noen refusjon fra flyselskapet.
Dersom Supersaver i ettertid skulle motta refusjon vil dette formidles til kunden. 

Supersaver ber nemnda huske på at flyselskapets beslutning er helt utenfor Supersaver
sin kontroll. Supersaver ville blitt påført store økonomiske skader dersom de ble pålagt
å betale ut når de ikke har noen finansielle midler for å dekke kostnaden. I relasjon
til EU-forordning 261/2004 er det tydelig at kunden har rett til å vende seg direkte til
flyselskapet for assistanse.

Nemnda bemerker

EU-forordning 261/2004 regulerer flypassasjerers rettigheter ved nektet ombordstigning
og innstilt eller vesentlig forsinket flyvning. Det er flyselskapene som er ansvarssubjekter
etter forordningen. 

Forordningen får anvendelse på flyvninger innen EU-/ EØS-området, flyvninger fra EU-/
EØS-området til en tredjestat og flyvninger fra en tredjestat hvis det «transporterende
luftfartsselskap for flygningen er et EF-luftfartsselskap», jf. artikkel 3 punkt 1 bokstav b.

Forsinkelsen oppsto i dette tilfellet på en flyvning fra New Mexico til San Jose, altså
utenfor EU-/EØS-området. Det var Interjet som var transporterende luftfartsselskap.
Nemnda mener basert på dette at  EU-forordningens regler ikke får anvendelse i det
aktuelle tilfellet. Klager har med dette ikke rett på standarderstatning eller refusjon fra
Interjet i medhold av EU-forordningens regler.

Det fremgår av Marco Polo Travel/Supersaver sine vilkår punkt 12.2 at dersom en
tjenesteyter av noen grunn skulle bli ute av stand til å utføre reisetjenesten, kan
Supersaver kun opptre som et mellomledd og refundere betalinger når de allerede
har mottatt slik refusjon fra den aktuelle tjenesteyteren.  Nemnda legger til grunn
at vilkårene ble akseptert av klager ved bestilling av reisen, og at Marco Polo Travel/
Supersaver med dette ikke kan anses ansvarlig i å refundere klagers booking i denne
situasjonen, hvor flyselskapet ikke tilbyr refusjon.

Dersom det er slik at tilbudet om "åpen billett"/cashpoints ikke lenger er gyldig, anbefaler
nemnda at Interjet og Marco Polo Travel/Supersaver sender klager en skriftlig bekreftelse
på dette.

Vedtak

Transportklagenemnda-fly anbefaler ikke at klager gis medhold.