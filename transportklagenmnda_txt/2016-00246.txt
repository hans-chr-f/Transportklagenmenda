Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
19.12.2016

Saksnummer
2016-00246

Tjenesteytere
SAS

Klager har i det vesentlige anført

Klager skulle reise fra Oslo til Billund den 24. januar 2016 kl. 18:35 med SK1903.
Flyvningen ble kansellert og klager ble omrutet til København senere på kvelden.

Flyhjælp.dk har sjekket avgangene fra Oslo Gardermoen den 24. januar 2016, og stort
sett alle flyselskaper kunne gjennomføre flygningen uten problemer. 

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
Flyet klager skulle reise med ankom Gardermoen k. 17.05. Flyet hadde denne dagen
operert uten hendelser eller forsinkelser. Grunnet Freezing Drizzle på Gardermoen,
ble SK 1903 utsatt inntil været bedret seg. Flygningen ble senere avlyst grunner
værsituasjonen. Denne ettermiddagen var det lange forsinkelser grunnet slot inn til OSL/
freezing fog.

SAS booket om klager til neste avgang fra Oslo til København kl. 19:55. 

SAS viser til fremlagte loger mv. Vedlegget klager har fremlagt viser situasjonen på et
annet tidspunkt. Det er ikke relevant for saken.

Værforhold er utenfor SAS sin kontroll og selskapet har gjort det som var mulig for å få
passasjerene fortest mulig til endelig destinasjon. 

SAS kan ikke imøtekomme klagers krav om kompensasjon i henhold til EU-forordning
261/2004.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5. Det er flyselskapet som
må godtgjøre at det forelå en slik ekstraordinær omstendighet, og flyselskapet må videre
godtgjøre at de har truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Nemnda legger på bakgrunn av de foreliggende opplysninger til grunn at kanselleringen
skyldtes vanskelig værforhold i Oslo. Nemnda viser til SAS sin forklaring og til den
fremlagte dokumentasjon. Dette er å anse som en ekstraordinær omstendighet i EU-
forordningens forstand. Nemnda finner det videre godtgjort at kanselleringen ikke kunne
vært unngått selv om alle rimelige tiltak var truffet. Kanselleringen gir således ikke rett til
standarderstatning etter forordningen, og nemnda finner ikke å kunne anbefale at klager
gis medhold.

Vedtak

Transportklagenemnda-fly finner ikke å kunne anbefale at klager gis medhold.