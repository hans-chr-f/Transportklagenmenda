Vedtak i Transportklagenemnda - Fly

Sammendrag

Krav om refusjon av enten opprinnelig eller ny billett. Forsinkelse
medførte at klager og medpassasjeren mistet videreforbindelse.

Dato
15.06.2021

Saksnummer
2020-01912

Tjenesteytere
Flightfinder.no
Emirates
SAS

Klager har i det vesentlige anført

Klager og en medpassasjer skulle reise med EK371 fra Bangkok til Dubai, deretter med
EK159 fra Dubai til Oslo og til slutt med SK344 fra Oslo til Trondheim den 1. februar
2020. Flyvningen EK159 skulle i henhold til planen ankomme Oslo kl. 12.00, mens SK344
hadde avgang kl. 13.30. Som følge av forsinket ankomst til Oslo og forsinket utlevering av
bagasjen på bagasjebåndet mistet klager og medpassasjeren flyvningen til Trondheim.

Klager har anført at Emirates har oppgitt at ankomst i Oslo var kl. 12.22. Klager
og medpassasjeren først fikk bagasjen på bagasjebåndet kl. 13.09. De ankom
innsjekkingsskranken til SAS rundt kl. 13.15-13.20. Der ble de avvist som følge av at de
hadde møtt opp for sent til innsjekking. Klager anfører at de fikk beskjed av Emirates om
at de ville ha fått dekket utgiftene til nye billetter til Trondheim dersom de hadde sjekket
inn via nettsidene til Emirates på forhånd.

Klager måtte betale 2548 kroner for nye billetter med Norwegian. Klager krever refusjon
av disse utgiftene eller refusjon av de opprinnelige billettene med SAS.

Tjenesteyterne har i det vesentlige anført
Flightfinder har på tross av anmodning ikke inngitt tilsvar. Overfor klager har Flightfinder
oppgitt at de vil sende en forespørsel om delvis refusjon av flybillettene til flyselskapet.
Krav om refusjon av de nye billettene må klager imidlertid rette direkte mot flyselskapet.

Emirates har på tross av anmodning ikke inngitt tilsvar. Overfor klager har Emirates
anført at EK159 var 14 minutter forsinket, og at denne forsinkelsen skyldtes
lufttrafikkrestriksjoner, slik at de ikke kan imøtekomme klager krav.

SAS har anført at klagers billetter var utstedt på et Emirates-dokument, og at reisen var
kjøpt fra Flightfinder. Krav om refusjon må derfor rettes mot Flightfinder, mens krav om
standarderstatning må rettes mot Emirates, siden SAS kun utførte den siste strekningen
til Trondheim.

Nemnda bemerker

Verken Flightfinder eller Emirates har inngitt tilsvar, på tross av anmodning om dette.
Nemnda treffer da vedtaket basert på opplysningene som er fremkommet tidligere i
saken, i tråd med transportklagenemndforskriften § 5-3 tredje ledd.

Nemnda legger til grunn at klager hadde kjøpt en gjennomgående billett. Det er
uomtvistet at EK159 ankom Oslo noe forsinket. Nemnda forstår det likevel slik at det var
selve utleveringen av bagasjen som drøyde såpass at klager og medpassasjeren mistet
flyvningen videre.

I henhold til luftfartsloven § 10-20 / Montrealkonvensjonen artikkel 19 er flyselskapet
ansvarlig for tap som følge av forsinkelse ved lufttransport av passasjerer og bagasje,
med mindre det er godgjort at selskapet har tatt alle forholdsregler som med rimelighet
kan kreves for å unngå tapet, eller at dette ikke har vært mulig.

I dette tilfellet har Emirates ikke inngitt tilsvar til nemnda. Emirates har anført overfor
klager at selve flyforsinkelsen skyldtes lufttrafikkrestriksjoner, men dette er ikke
dokumentert, og selskapet har heller ikke kommentert årsaken til forsinkelsen av
utleveringen av bagasjen. Nemnda kan dermed ikke se at det er godgjort at flyselskapet
ikke er ansvarlig for å dekke klagers tap.

Vedtak

Transportklagenemnda anbefaler at Emirates dekker klagers utgifter til nye billetter
pålydende 2548 kroner.