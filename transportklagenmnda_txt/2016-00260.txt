Vedtak i Transportklagenemnda - Fly

Sammendrag

Krav om standarderstatning grunnet kansellert flyvning. 

Dato
19.12.2016

Saksnummer
2016-00260

Tjenesteytere
Lufthansa German Airlines

Klager har i det vesentlige anført

Klager skulle reist fra Oslo til Nairobi via Frankfurt den 12. desember 2015 kl. 06:25. 

Da klager mellomlandet i Frankfurt, viste det seg at flyvningen videre til Nairobi var
kansellert. Klager med reisefølge ble ombooket til LH0592 med avgang kl. 20:30, og
måtte derfor vente 9 timer og 20 minutter lengre på flyplassen enn planlagt. 

Klager ankom Nairobi 9 timer forsinket.

Klager krever standarderstatning 600 euro per person i henhold til EU-forordning
261/2004.

Tjenesteyterne har i det vesentlige anført
En av Lufthansas agenter aksepterte først kravet og inngikk avtale om å utbetale 250
euro. Beløpet ble klargjort for utbetaling, men utbetaling er ikke skjedd da flygningen
Frankfurt – Nairobi ble operert av Brussels Airlines. Klager må fremsette sitt krav overfor
dette selskapet.

Nemnda bemerker

Dersom en flygning innstilles, har de berørte passasjerer rett til erstatning fra det
transporterende luftfartsselskap med mindre selskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5.  

Det «transporterende luftfartsselskap» er i henhold til forordningen artikkel 2 bokstav b,
et «lufttransportforetak som utfører eller har til hensikt å utføre en flygning i henhold til
en avtale med en passasjer eller på vegne av en annen person, juridisk eller fysisk, som
har en avtale med denne passasjeren».

Klager hadde kjøpt en sammenhengende billett med forskjellige flyselskap gjennom
Berg-Hansen Reisebureau. Det fremkommer av billetten at strekningen Frankfurt –
Nairobi flys av Brussels Airlines. Det er dette selskap som eventuelt er pliktig til å betale
standarderstatning dersom vilkårene for dette er til stede. Krav om standarderstatning
må rettes mot dette selskap, og en eventuell klage må fremsettes til tysk klagenemnd, jf.
forordningen artikkel 16 nr. 1.

Lufthansa har i epost av 16. februar 2016 til klager skrevet at de vil utbetale 250 euro.
Lufthansa er bundet av dette utsagnet og kan ikke ensidig trekke det tilbake senere.
Nemnda anbefaler at Lufthansa utbetaler beløpet.

Vedtak

Transportklagenemnda-fly anbefaler at Lufthansa utbetaler 250 euro. Nemnda finner for
øvrig ikke å kunne anbefale at klager gis medhold.