Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
09.04.2019

Saksnummer
2018-01695

Tjenesteytere
SAS

Klager har i det vesentlige anført

Klager skulle reise fra Stavanger til Genova via Oslo og München den 27. mai
2018 kl 10.15 med ankomst kl 16.10. SK4022 ble forsinket slik at klager mistet sin
videreforbindelse. Han ble booket om fra Oslo via Paris med Air France og ankom endelig
bestemmelsessted mer enn seks timer forsinket. 

Klager mener mangel på crew ikke er å anse som en ekstraordinær omstendighet, og
krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
SK4022 ble forsinket grunnet manglende piloter som følge av flyvelederstreik i Frankrike
dagen i forveien den 26. mai. Crew er underlagt reglene om minimum hviletid etter et
gitt antall timer på jobb. På grunn av problemene dagen i forveien kom pilotene senere
inn til hvile enn hva som opprinnelig var planlagt. 

SAS viser til fremlagt logg som viser at pilotene som skulle operere klagers flyvning
ankom Stavanger den 26. mai kl 23.22 med SK7336, 1 time og 12 minutter forsinket. Etter
dette er det tolv timers pålagt hvile. Klagers avgang med SK4022 hadde planlagt avgang
kl 10.15.     

Den 27. mai var det også tordenvær som berørte luftrommet over deler av Tyskland og
Spania, i tillegg til at streiken fortsatt pågikk.

Etter fortalens punkt 15 i EU-forordning 261/2004, er streik å anse som en ekstraordinær
omstendighet.

SAS kan på grunnlag av ovennevnte ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Nemnda legger til grunn at SK4022 ble forsinket grunnet manglende piloter som følge
av flyvelederstreik i Frankrike dagen i forveien, den 26. mai. EU-forordningen nevner
i sin fortale at streik kan være en slik ekstraordinær omstendighet. Forordningen sier
imidlertid ikke at enhver streik som rammer flyselskapets drift, må anses for å ligge
utenfor dets kontroll. Den sier heller ikke om det skal/bør skilles mellom streik i eget
selskap eller streik hos andre.

Streik hos tredjemann faller etter nemndas syn som hovedregel utenfor flyselskapets
ansvarsområde. Innstilling som følge av streik blant  flygeledere i Frankrike som i denne
saken, ligger utenfor selskapets kontroll og gir således ikke rett til standarderstatning
etter forordningen.

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.