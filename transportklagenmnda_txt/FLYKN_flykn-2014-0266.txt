Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.11.2014

Saksnummer
266/14F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Ålesund kl. 17:50 den 11. desember 2013 med DY414.

Like før avgang ble flyet kansellert, og klager ble booket om til DY418 kl. 22:00. Flyet gikk ikke
før kl. 22:50.

Klager stiller seg undrende til at Norwegian skylder på dårlige værforhold når andre fly gikk
som normalt den dagen.

Klager krever standarderstatning i henhold til EU-forordning 261/2004.

Norwegian har i det vesentlige anført:

DY414 ble kansellert som følge av dårlige værforhold på Gardermoen, det vises til fremlagt
værrapport. Passasjerene fikk matkort og ble omrutet i henhold til EU-forordning 261/2004.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Årsaken til uregelmessigheten var utenfor Norwegians kontroll, flyselskapet kan av den grunn
ikke imøtekomme klagers krav.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger godtgjort at flyet ble kansellert
pga. vanskelige værforhold. Nemnda legger videre til grunn at kanselleringen ikke kunne
unngås selv om alle rimelige tiltak var truffet. Kanselleringen gir følgelig ikke rett til
standarderstatning etter EU-forordningen.

Nemnda bemerker avslutningsvis at det ikke er uvanlig at noen fly kan operere innenfor et
tidsrom selv om andre ikke kan det pga. vanskelige værforhold. Det kan skyldes endrede
værforhold, endrede restriksjoner i luftrommet, at det stilles forskjellige krav til forskjellige
flytyper mv.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.