Vedtak i Pakkereisenemnda

Sammendrag

Krav om standarderstatning ved forsinkelse.

Dato
13.12.2018

Saksnummer
2018-02823

Tjenesteytere
Novair

Klager har i det vesentlige anført

Klager bestilte en pakkereise for fire personer med innkvartering på Hotell Esperos Mare,
Faliraki, Rhodos i perioden 22.07.2018 - 30.07.2018. Totalpris kr. 37.032.

Hjemreisen ble forsinket. Klager skulle reist med Novairs flyvning NVR376 fra Rhodos til
Oslo mandag den 30. juli 2018 kl. 00:15. Klager  ankom Oslo tirsdag 31.07.2018 kl. 10:36.

AVREISE
Opprinnelig avgangstid: 30.07.2018 klokken 00:15
Faktisk avgangstid: 31.07.2018 klokken 07:38

ANKOMST
Opprinnelig ankomsttid mandag 30.07.2018 klokken 03:25
Faktisk ankomsttid tirsdag 31.07.2018 klokken 10:36

Flyet ble 31 timer og 11 minutter forsinket.

Klager har på ovennevnte bakgrunn fremsatt krav om standarderstatning i henhold til
EU-forordning 261/2004 på 400 euro pr. person, totalt 1.600 euro.

Det vises for øvrig til korrespondanse fra klager.

Tjenesteyterne har i det vesentlige anført
Søndag 29. juli 2018 oppsto et teknisk problem med innsjekking på flyplassen på Rhodos,
noe som førte til at flere fly ikke kunne ta av eller lande på flyplassen. Novairs flyvning
Oslo - Rhodos med NVR375 fikk underveis beskjed om at de ikke kunne lande på Rhodos,
og flyvningen ble omdirigert til Heraklion på Kreta. Da det ble klart at det kunne ta tid før
flyplassen åpnet, ble det fra flyselskapets side besluttet at flyet skulle returnere direkte
til Oslo, for å unngå forsinkelser på flyvningene som skulle gjennomføres mandag 30. juli
2018.

Passasjerene som skulle ha fløyet hjem fra Rhodos 30. juli kl. 00:15, ble innlosjert på
hotell på Rhodos og fikk forpleining i ventetiden. Da det ikke var mulig å få leid inn ekstra
flykapasitet for å fly disse hjem, ble det besluttet at Novair-maskinen skulle fly til Rhodos
natt til 31. juli for å fly passasjerene derfra hjem. Dette medførte at Novair måtte legge
inn en forsinkelse på flyvningene Oslo - Zakynthos t/r og Oslo - Burgas t/r tirsdag 31. juli
2018.

Årsaken til forsinkelsen var følgeforsinkelse grunnet tekniske problemer med
innsjekkingssystemet på Rhodos flyplass, hvilket medførte at Rhodos flyplass måtte
stenge. Forsinkelsen ble forårsaket av forhold utenfor flyselskapets kontroll, force
majeure, og de reisende har derfor ikke krav på kompensasjon i henhold til EU-
forordning 261/2004.

Klager har fått hotell og forpleining i ventetiden på Rhodos og en kompensasjon fra
Apollo for ulempen ved forsinket hjemkomst med kr. 1.000 pr. person, totalt kr. 4.000.

Det vises for øvrig til korrespondanse fra Novair/Apollo Reiser AS.

Nemnda bemerker

Kansellering/innstilling av en flyreise gir rett til erstatning med mindre flyselskapet
godtgjør at innstillingen skyldes ekstraordinære omstendigheter som ikke kunne ha
vært unngått selv om alle rimelige tiltak var truffet, jf. EU-forordning 261/2004.  Det
er flyselskapet som må godtgjøre at det forelå en slik ekstraordinær omstendighet.
Flyselskapet må videre godtgjøre at det har truffet alle rimelige tiltak for å unngå
innstillingen.

Innstilling/kansellering skyldtes i dette tilfelle at flyplassoperatøren Fraparts check-in
system brøt sammen på 14 flyplasser i Hellas.  Nemnda finner at dette er en hendelse
som lå utenfor flyselskapets kontroll og at den omfattes av begrepet "ekstraordinære
omstendigheter som ikke kunne ha vært unngått selv om alle rimelige tiltak var truffet",
jfr. EU-forordning 261/2004 artikkel 5 nr. 3.  

I klagerens tilfelle var forsinkelsen en følgeforsinkelse fordi det ikke kunne lande fly
på Rhodos mens check-in systemet lå nede.  Flyene som skulle ha hentet gjestene på
Rhodos ble derfor omdirigert til andre flyplasser.  Systemsammenbruddet berørte mer
enn 1.000 passasjerer.

Forsinkelsen ble på 31 timer og 11 minutter.

Klageren har i et slikt tilfelle ikke rett til standarderstatning etter EU-forordningen, men
har rett til øvrige ytelser som fremgår av forordningen. Det er opplyst at flyoperatøren
har overholdt reglene i EU-forordningen artikkel 9 om rett til forpleining ved å sørge for
hotell, mat og drikke i løpet av ventetiden.  Nemnda legger disse opplysningene til grunn.

Anvendelsen av EU-forordningen berører ikke passasjerenes rett til erstatning på annet
grunnlag. Forsinkelse på hjemveien av den lengden som det er tale om her, er et avvik
fra det avtalte og utgjør etter nemndas vurdering en mangel ved pakkereisen.  

Mangler gir grunnlag for et forholdsmessig prisavslag etter pakkereiseloven § 6-2,
uavhengig av årsaken til avviket.  

Nemnda har, i tråd med tidligere praksis, anvendt reglene i alminnelige vilkår for
pakkereiser punkt 8.2. f V analogisk for hjemreise.  Forsinkelsen er i dette tilfelle så lang
at den er å regne som en mangel, selv med fordoblede frister, idet den overstiger 16
timer. Det er opplyst at arrangøren har utbetalt kr. 1.000 per passasjer for ulempen.
Dette er det samme beløpet som et eventuelt prisavslag ville ha utgjort. 

Nemnda finner etter omstendighetene ikke å kunne anbefale at det blir gitt ytterligere
erstatning.

Vedtak

Pakkereisenemnda finner ikke å kunne anbefale at det blir gitt ytterligere erstatning.