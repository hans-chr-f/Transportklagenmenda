Vedtak i Transportklagenemnda - Fly

Sammendrag

Krav om refusjon av taxiutgifter ved forsinkelse.

Dato
12.10.2017

Saksnummer
2017-01141

Tjenesteytere
Norwegian

Klager har i det vesentlige anført

Klager reiste med Norwegians flyvning D82810 fra London - Gatwick (LGW) til Oslo
lufthavn (OSL) 30. april 2017. Planlagt ankomsttid for flyvningen var kl. 23.40. Flyvningen
ble forsinket, og klager ankom Oslo lufthavn kl. 01.15, det var ikke lenger mulig å reise
med kollektivtrafikk fra flyplassen, og klager valgte derfor å ta taxi. 

Klager har på ovennevnte bakgrunn fremsatt krav om refusjon av sine taxiutgifter på
kroner 1 929.

Tjenesteyterne har i det vesentlige anført
Norwegians flyvning D82810 fra London til Oslo denne dagen ble forsinket med to timer
og ett minutt. Klager ankom Oslo kl. 01.41. 

Passasjeren må forvente at det påløper kostnader til transport fra flyplassen til
hjemstedet. Det kan ikke forventes at flyselskapet skal dekke denne utgiften. Det
var klagers eget valg å ta taxi, og dermed påta seg en høyere kostnad enn normalt.
Norwegian anfører at det går busser fra Oslo lufthavn etter midnatt, og viser til fremlagt
dokumentasjon. 

Selskapet avviser på ovennevnte grunnlag klagers krav om refusjon, og påpeker
dessuten at forsinkelsen var under tre timer, slik at klager ei heller er berettiget til
standardkompensasjon etter EU-forordning 261/2004.

Nemnda bemerker

Norwegians flyvning fra London til Oslo ble forsinket med to timer og ett minutt. Klager
har krevd utgifter til taxi på kroner 1 929 dekket av Norwegian. 

Luftfartsloven § 10-20 lyder slik: 

"Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv eller hans folk har tatt alle
forholdsregler som med rimelighet kan kreves for å unngå tapet, eller at dette ikke er
mulig for dem". 

Norwegian har ikke dokumentert for nemnda hva som var årsaken til forsinkelsen.
Nemnda kan derfor ikke se at flyselskapet har godtgjort at alle forholdsregler som
med rimelighet kan kreves for å unngå tapet har vært tatt. Det foreligger derfor
ansvarsgrunnlag etter luftfartsloven § 10-20. 

Norwegian har imidlertid dokumenter at det gikk busser fra Oslo lufthavn til Oslo
sentrum hver time. Klager har en plikt til å begrense sitt tap, og nemnda mener at klager
kunne valgt å ta Flybussen til Oslo sentrum. Visse kostnader til transport fra flyplassen
ville påløpt uavhengig av forsinkelsen, og klager har derfor, etter nemndas oppfatning,
ikke krav på å få dekket sine utgifter til taxi.

Vedtak

Transportklagenemnda - fly anbefaler ikke at klager gis medhold.