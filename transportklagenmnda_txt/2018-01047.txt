Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.02.2019

Saksnummer
2018-01047

Tjenesteytere
SAS

Klager har i det vesentlige anført

Klager skulle reise fra Molde til Oslo den 16. januar 2018 kl 09.25 med ankomst kl 10.15
med SK4519. Avgangen ble kansellert. Klager har ikke fremlagt informasjon om han ble
booket om eller om han valgte å avbryte reisen. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4519 ble kansellert som følge av dårlige værforhold på Gardermoen, SAS viser til
fremlagt dokumentasjon.

Klager valgte å avbryte reisen og SAS har refundert han ubenyttede billett med kroner
599. Dersom klager har hatt utlegg til ny billett Molde - Oslo som overstiger NOK 599, kan
han sende SAS kvitteringen på beløpet sammen med kontonummer, så vil flyselskapet
dekke mellomlegget. 

Hendelsen er ikke kompensasjonsberettiget da årsaken var ekstraordinære
omstendigheter utenfor SAS kontroll. EU-kompensasjon kommer utenom det
flyselskapet kan tilby i dette tilfellet.

Det vises for øvrig til SAS' brev.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flyvning ble kansellert som følge av kraftig
snøvær. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.