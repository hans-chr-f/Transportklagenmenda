Vedtak i Transportklagenemnda - Fly

Sammendrag

Krav om refusjon av billett samt utgift til
telefonsamtale som følge av nektet ombordstigning.

Dato
26.06.2022

Saksnummer
2022-00394

Tjenesteytere
Turkish Airlines

Klager har i det vesentlige anført

Klager skulle reise med TK1754 fra Oslo til Dakar via Istanbul den 22. februar 2022, men
ble nektet ombordstigning av Turkish Airlines fordi flyselskapet hevdet at klager måtte ha
visum før avreise. 

Klager understreker at iflølge flyplassen og Turkish Airlines' kontorer i Senegal får man
visum på flyplassen og derfor er det ikke behov for slik dokumentasjon før avreise fra
Oslo, Gardermoen.

Klager krever at Turkish Airlines refunderer den ubenyttede billetten samt hennes utgift
for telefonsamtale til Senegal.

Tjenesteyterne har i det vesentlige anført
Turkish Airlines benytter seg av et system kalt Timatic System for å holde seg oppdatert
på gjeldende visa reglement i de ulike landene rundt om i verden. I henhold til Timatic
er det krav om at passasjerer har visum for å kunne reise inn til Senegal, noe klager ikke
hadde i dette tilfellet. Det er den reisendes ansvar å sørge for gyldig visum til endelig
destinasjon. Klager ble som følge av manglende dokumentasjon nektet innsjekk. 

For å få refundert eller endret billetten må klager kontakte reisebyrået hun bestilte reisen
gjennom. Flyselskapet viser til vedlagte visum-regler for innreise til Senegal.

Nemnda bemerker

EU-forordning 261/2004 artikkel 2 bokstav j definerer hva som utgjør «nektet
ombordstigning» i EU-forordningens forstand. Av bestemmelsen kommer det frem
at avvisning av en passasjer som møter til innsjekking i henhold til vilkårene fastsatt i
artikkel 3 nummer 2, i utgangspunktet utgjør nektet ombordstigning. Unntak fra dette er
når det er rimelig grunn til avvisningen, for eksempel av helse- eller sikkerhetsmessige
årsaker eller fordi reisedokumentene er utilstrekkelige jf. artikkel 3 nummer 2.

I dette tilfellet ble klager avvist ved innsjekking på Oslo lufthavn med den begrunnelse at
det ikke forelå gyldig visum for reise inn til Senegal. Turkish Airlines har vist til gjeldende
dokumentkrav i Timatic. Klager anfører at personellet ved flyplassen i Senegal har
opplyst at det ikke foreligger krav om gyldig visum før avreise fra Oslo. 

Nemnda mener at Turkish Airlines har sannsynligjort at det var grunnlag for å avvise
klager ved innsjekk. Det vises her til flyselskapets utdrag fra Timatic hvor det blant annet
fremgår "Visa required" for reisende til Senegal. Nemnda er kjent med at timatic fungerer
som et dynamisk oppslagsverk for gjeldende dokument- og reiserestriksjoner, slik at
flyselskapene bl.a. kan sørge for riktig kontroll av påkrevd dokumentasjon ved innsjekk. 

Klager har følgelig ikke krav på refusjon av nye billetter og ekstra utgifter i forbindelse
med nektet om ombordstigning.

Vedtak

Transportklagenemnda anbefaler at klager ikke gis medhold i sitt krav.