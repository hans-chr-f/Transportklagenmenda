Vedtak i Transportklagenemnda - Fly

Sammendrag

Krav om refusjon av utgifter til taxi etter ankomst. Forsinkelse.

Dato
18.10.2019

Saksnummer
2019-01815

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning D82810 fra London - Gatwick (LGW) til Oslo
lufthavn (OSL) 3. mars 2019 med avgang kl. 20.30 (lokal tid). Flyvningen skulle landet i
Oslo kl. 23.35 norsk tid, men ble forsinket med cirka to og en halv time. Da klager ankom
Oslo lufthavn var det ikke tilgjengelige kollektivmuligheter, og hun tok taxi til sin sin
adresse i Oslo. På bakgrunn av det ovennevnte har klager fremsatt krav om refusjon av
utgifter til taxi, fratrukket pris for billett med Flytoget. Klagers krav beløper seg til kroner
1 208.

Tjenesteyterne har i det vesentlige anført
Norwegians flyvning D82810 fra London til Oslo 3. mars 2019 ble forsinket med to timer
og 23 minutter ved ankomst. 

I henhold til EU-domstolens avgjørelse i C-402/07 (Sturgeon) er flyselskapene fritatt fra
sin erstatningsplikt i de tilfeller hvor forsinkelsen ikke overstiger tre timer. Videre er
transportøren, i henhold til Montrealkonvensjonen artikkel 19, ikke ansvarlig for skader
forårsaket av forsinkelse dersom det viser seg at de gjorde alle tiltak som med rimelighet
kunne være nødvendig for å unngå skade eller at det var umulig for dem å gjøre slike
tiltak. Norwegian har på dette grunnlag avvist klagers krav om refusjon av utgifter til taxi.

Nemnda bemerker

Norwegians flyvning D82810 fra London til Oslo 3. mars 2019 ble forsinket med to timer
og 23 minutter ved ankomst, og klager har fremsatt krav om refusjon av sine taxiutgifter
fra flyplassen til sitt hjemsted i Oslo. 

Flyvningen ble forsinket med mindre enn tre timer, og klager har følgelig ikke krav på
standardkompensasjon etter EU-forordning 261/2004. 

Den sentrale internrettslige bestemmelse om erstatning ved forsinkelse er luftfartsloven
§ 10-20. Bestemmelsen lyder slik:

"Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke er
mulig for dem".

Norwegian har ikke forklart nærmere hva som var årsaken til at flyet ble forsinket. Det er
derfor ansvarsgrunnlag etter luftfartsloven § 10-20.

Når passasjerene ankommer på dette tidspunktet av døgnet, kan det ikke forventes at
de skal vente på tilgjengelig offentlig transport. Flyselskapet har heller ikke godtgjort
at det fantes muligheter for kollektivtransport på dette tidspunktet. Nemnda mener at
Norwegian må dekke klagers utgifter til taxi, fratrukket utgifter til hva Flytoget ville kostet.

Vedtak

Transportklagenemnda - fly anbefaler at Norwegian utbetaler til klager kroner 1 208.