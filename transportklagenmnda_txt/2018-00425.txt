Vedtak i Pakkereisenemnda

Sammendrag

Krav om prisavslag grunnet manglende informasjon om regn på Seychellene.

Dato
12.04.2018

Saksnummer
2018-00425

Tjenesteytere
HRG Bennett Ferie

Klager har i det vesentlige anført

Klager bestilte pakkereise for fire personer til Seychellene med innkvartering syv
netter i superior rom med halvpensjon på Paradise Sun Hotel og seks netter i standard
juniorsuite med frokost på The H Resort, i perioden 19.12.2017 - 30.12.2017. Totalpris kr.
179.471,35.

Klager ønsket å reise til et solsikkert sted i julen for en eksklusiv "paradisferie" for
familien. Soling, bading, snorkling og dykking var hovedmålet med turen og klagers
”bestilling” til reisebyrået da de var i kontakt med dem første gang 16. oktober 2017.
Reisen ble bestilt 23. oktober 2017.   

Klager har vedlagt mailkorrespondanse med reisekonsulenten i forkant av reisen. Det
eneste stedet regn ble nevnt, var i en bisetning i mailen av 19. oktober 2017. Det ble aldri
nevnt ett ord om mulighet for regn i noen av telefonsamtalene, i øvrige mailer eller i
reisebeskrivelsen som klager mottok før bestilling. Det nevnes heller ikke noe om regn på
HRG Bennett Feries nettsider. 

Følgende er sitert fra HRG Bennetts e-post: "Nedsiden med Seychellene på dette
tidspunkt er pris, det er ekstremt høye priser grunnet jul, må regnes med ca 10 000 per
natt på 4* hoteller og ca 15-20 000 per natt på 5* hoteller, og i desember kan det regne
(hovedsakelig ettermiddagregnskyld)..".

Klager anfører at HRG Bennett Feries aller første anbefaling var at klager burde reise
til Seychellene, det ville være "paradis" og det aller beste alternativet for deres ønsker,
fremfor en del av klagers egne forslag. De opplyste ikke om at det faktisk var full regntid
der i desember. Det viste seg i ettertid at de ikke hadde tilstrekkelig kunnskap om
klimatiske forhold på Seychellene i desember. En informasjon som var helt vesentlig
for klager, og som hadde endret hele deres valg av destinasjon dersom dette hadde
blitt formidlet. Klager mener de burde kunne forvente at et reisebyrå har kunnskap om
når det er regntid på en destinasjon de selger, formidlet det til klager og overhodet ikke
anbefalt det som riktig for deres ønske om solferie. 

Klager krever et prisavslag på 50% av reisens pris, kr. 89.736.

Det vises for øvrig til korrespondanse fra klager.

Tjenesteyterne har i det vesentlige anført
Klager har lagt ved all mailhistorikk i forbindelse med bestillingsprosessen, samt all
mailkommunikasjon i etterkant av mottatt klage hos HRG Bennett Ferie.

Av mailhistorikken fremgår det at reisekonsulenten har informert om at regn vil
forekomme på Seychellene i desember. Hovedsakelig i form av ettermiddagsregnskyll,
etter konsulentens egen erfaring.  

HRG Bennett Ferie vil også i fremtiden anbefale Seychellene videre til sine kunder som
et flott reisemål, og de kommer fortsatt til å informere om klima avhengig av hvor man
reiser.  HRG Bennett Ferie kan imidlertid aldri gi noe værgaranti.

HRG Bennett Ferie har innhentet en besøksrapport måned for måned til Seychellene fra
Nation Bureau of Statistics som viser at Seychellene er en populær destinasjon å besøke
også i desember måned.

HRG Bennett Ferie har informert om at det kan forekomme regn, og de ikke kan se at de
er pliktige til å utbetale kompensasjon.

Det vises for øvrig til korrespondanse fra HRG Bennett Ferie.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise. 

Avtale som reflekterer særkrav fra kunden kan være bindende, men kunden må i tilfelle
dokumentere at slike krav er akseptert som bindende for turoperatøren, noe som
normalt forutsetter at slike krav må nedfelles i bestillingsdokumentet for reisen. I den
foreliggende sak er det ikke nedfelt noen værgaranti i avtaledokumentene, noe som for
øvrig ville ha vært høyst uvanlig.

I vurderingen av om det foreligger en mangel må det sondres mellom forstyrrelser
som ikke omfattes av arrangørens ytelse, f. eks. uvanlig lav temperatur for årstiden
samt dårlig vær generelt og virkelige mangler som f. eks. feil priskategori for hotellet,
lokalisering etc.

Av mailkorrespondansen fremgår det følgende med uthevet skrift:

”Nedsiden med Seychellene på denne tidspunkt er pris, det er ekstremt høye priser
grunnet jul, må regnes med ca 10 000 per natt på 4* hotellet og ca 15 – 20 000 per natt
på 5* hoteller, og i desember kan det regne (hovedsakelig ettermiddagsskyld).”

Et enkelt søk på nettet med søkekriteriene ”vær – Seychellene” gir mange treff.  Det
fremgår at øygruppen ligger i det tropiske beltet med fuktig klima. I fem av årets tolv
måneder er det en gjennomsnittlig nedbør på mer enn 200 millimeter i måneden, med
en topp i januar på 379 millimeter i gjennomsnittlig nedbør. Kun tre måneder i året har
en gjennomsnittlig nedbør på under 100 millimeter.

Når man sitter med fasiten for været i desember 2017 fremstår det selvsagt som uheldig
at akkurat denne destinasjonen ble anbefalt. Ut fra klagerens beskrivelse var det kun et
fåtall soltimer i løpet av et ferieopphold som varte fra 19. til 31. desember.

At været blir dårligere enn man hadde grunn til å forvente kan imidlertid en
reisearrangør ikke stå ansvarlig for. For å kunne regne ut et gjennomsnitt må nedbør
måles over mange år, og i et slikt bilde vil det være store variasjoner fra et år til et annet
år. 

Nemnda viser også til at den som planlegger en ferie selv har et visst ansvar for å
undersøke forholdene på det stedet man tenker å reise til.  Som det fremgår ovenfor ville
et svært enkelt søk på nettet ha gitt meget relevante opplysninger om hva som kunne
forventes av nedbør i desember på Seychellene. 

Slik saken ligger an finner nemnda ikke å kunne anbefale at det gis kompensasjon.

Vedtak

Pakkereisenemnda finner ikke å kunne anbefale at det gis kompensasjon i dette tilfellet.