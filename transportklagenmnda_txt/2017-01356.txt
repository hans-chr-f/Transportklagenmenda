Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
27.02.2018

Saksnummer
2017-01356

Tjenesteytere
Norwegian

Klager har i det vesentlige anført

Klager reiste med Norwegians flyvning DY333 fra Bardufoss (BDU) til Oslo lufthavn (OSL)
12. februar 2017 kl. 11.20. Flyvningen ble forsinket med over fem timer, og klager har
fremsatt krav om standardkompensasjon i henhold til EU-forordning 261/2004 på 250
euro.

Tjenesteyterne har i det vesentlige anført
Norwegians flyvning DY333 fra Bardufoss til Oslo 12. februar 2017 ble forsinket med fem
timer og 21 minutter. Årsaken til forsinkelsen var værforholdene ved Bardufoss lufthavn
denne dagen. Flyplassen måtte stenge rullebanen midlertidig som følge av snø, regn og
is. Rullebanen var svært glatt og kunne ikke åpnes før "breaking action" ble forbedret.
Det var på dette tidspunktet ikke forsvarlig å lande på flyplassen i Bardufoss. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY333 fra Bardufoss til Oslo 12. februar 2017 ble forsinket med fem
timer og 21 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

I dette tilfellet skyldtes forsinkelsen dårlige værforhold, herunder uforsvarlige
landingsforhold på flyplassen i Bardufoss. Nemnda mener at slike værforhold må
anses som en ekstraordinær omstendighet i forordningens forstand. Nemnda legger
til grunn at forsinkelsen som følge av værforholdene ikke kunne vært unngått eller
overvunnet selv om alle rimelige tiltak ble truffet. Forsinkelsen gir etter dette ikke rett til
standardkompensasjon, og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.