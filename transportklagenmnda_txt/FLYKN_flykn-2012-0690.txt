Vedtak i Transportklagenemnda - Fly

Sammendrag

Krav om refusjon av nye flybilletter grunnet kansellering.

Dato
08.04.2013

Saksnummer
690/12F

Tjenesteyter
Widerøes Flyveselskap AS

Krav om refusjon av nye flybilletter grunnet kansellering.

Klager har i det vesentlige anført:

Klager hadde bestilt billetter fra Sandnessjøen til Trondheim den 30. august 2012 med WF711
kl. 09:40. Videre skulle klager fly med Wizz Air fra Trondheim til Gdansk.

Klager bor på Træna, ei øy langt uti havet. Da klager satt i båten på vei inn til Sandnessjøen
avreisedagen, mottok hun sms fra Widerøe om at WF711 var innstilt, og at det var satt opp
nytt fly fra Mosjøen, og buss fra Sandnessjøen til Mosjøen kl. 07:30.

Bussen gikk da klager fortsatt var om bord i båten. Neste fly fra Mosjøen gikk ikke før kl. 13:30.
Klager endte opp med å kjøpe nye billetter for alle fire, for til sammen kroner 19 325. Klager
krever dette beløpet refundert.

Widerøe har i det vesentlige anført:

WF711 ble omdirigert til å fly fra Mosjøen i stedet da det ikke var forsvarlig å lande i
Sandnessjøen grunnet værforholdene, sterk vind. Det vises til METAR rapport.

I henhold til EU forordning 261/2004 har man ved kansellering rett til å avbryte reisen mot
full refusjon, eller ombooking til bestemmelsesstedet. Klager valgte ombooking til Trondheim,
bestemmelsesstedet.

Ved videre forbindelse på separate kontrakter er det viktig å beregne god tid da forsinkelser
kan oppstå. Ulempen ved å bestille separate kontrakter er at man ved uregelmessigheter
mister rettigheten til ombooking og forpleining.

Med bakgrunn i gjeldende regelverk kan Widerøe ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at klagers flygning ble
innstilt som følge av dårlig vær. Widerøe hadde ikke mulighet til å unngå innstilling av ruten.
Forholdet gir etter dette ikke rett til erstatning.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Amine Bekkan Hansen, Norwegian Air Shuttle ASA

Anders Vattekar, Air France KLM