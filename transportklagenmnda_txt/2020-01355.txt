Vedtak i Transportklagenemnda - Fly

Sammendrag

Krav om erstatning og refusjon av flybilletter grunnet kansellert
flyvning. Klager er tilbudt voucher, men vil ha refusjon i form av penger.

Dato
20.10.2020

Saksnummer
2020-01355

Tjenesteytere
TAP Air Portugal

Klager har i det vesentlige anført

Klager skulle reise fra Oslo til Lisboa den 27. april 2020 med TAP Air Portugals flyvning
TP763. Returen var den 3. mai med TP764.

Den 30. mars fikk klager beskjed om at flyvningen var kansellert grunnet stengte
landegrenser og restriksjoner grunnet situasjonen med koronaviruset.

Klager krever erstatning i henhold til EU-forordning 261/2004. Flyvningen ble kansellert,
og flyselskapet plikter derfor å tilbakebetale beløpet for flybillettene. Klager har kun fått
tilbud om en voucher. Dette er ikke aktuelt for klager.

Tjenesteyterne har i det vesentlige anført
TP763 fra Oslo til Lisboa den 27. april 2020 ble kansellert grunnet covid-19-pandemien.
Ifølge EU-kommisjonen skal pandemien anses som en ekstraordinær omstendighet
siden situasjonen er utenfor flyselskapenes faktiske kontroll. Det vises til punkt 3.4 i EU-
kommisjonens veiledning vedrørende passasjerrettigheter sett i lys av situasjonen med
covid-19.

I henhold til artikkel 5 i EU-forordning 261/2004 er flyselskapet ikke forpliktet til å
utbetale erstatning i henhold til artikkel 7 dersom det kan bevise at kanselleringen var
forårsaket av ekstraordinære omstendigheter som ikke kunne vært unngått selv om alle
rimelige tiltak var truffet. TAP Air Portugal er derfor ikke bundet til å utbetale erstatning.

I henhold til prosedyrer i forbindelse med situasjonen med koronaviruset blir refusjoner
foretatt i form av vouchere.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk klager beskjed om kanselleringen den 30. mars,
altså mer enn to uker før avgang. Klager har uavhengig av kanselleringens årsak derfor
ikke rett til standarderstatning.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. EU-
forordning 261/2004 artikkel 8. I denne saken har klager valgt refusjon. Flyselskapet
kan tilby voucher, men det er frivillig for klager å velge dette. Klager kan i henhold til
EU-forordningen kreve beløpet utbetalt. Det anbefales med dette at TAP Air Portugal
overfører beløpet til klager.

Vedtak

Transportklagenemnda - fly anbefaler at TAP Air Portugal refunderer klagers flybilletter
med kroner 3706.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.