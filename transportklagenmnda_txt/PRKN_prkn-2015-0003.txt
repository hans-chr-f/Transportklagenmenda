Vedtak i Pakkereisenemnda

Sammendrag

Krav om refusjon av hotellkostnaden på grunn av
støy og villedende informasjon i forkant av reisen.

Dato
09.10.2015

Saksnummer
3/15P

Tjenesteyter
Apollo Reiser AS

Saken gjelder:

Krav om refusjon av hotellkostnaden på grunn av støy og villedende informasjon i forkant av
reisen.

Klager har i det vesentlige anført:

Klager bestilte en ukes reise til Atlantic Holiday Center i Callao Salvaje på Tenerife etter
anbefaling av Apollos reisekonsulent.

Klager informerer om følgende bakgrunn for klagen:

«Vi ønsker en rolig ferie.

Jeg tar kontakt med Apollos representant for å få hjelp med dette. Han virker tillitvekkende.

Han råder meg til å velge det aktuelle hotellet.

Jeg ber om hjelp til å velge leilighet også. Leilighetene med mindre attraktiv beliggenhet over
personalinngangen blir valgt bort. Han anbefaler en vanlig toromsleilighet.

Jeg bestiller reisen og leiligheten han har anbefalt.

Da vi kommer fram, viser det seg at også denne leiligheten ligger rett over personalinngangen.

Om natten holdes vi våkne av støy fra restauranter rett over veien og fra trafikk fra denne
veien. Det er varelevering og søppeltømming med flere stopp nedover veien. Så snur bilene
ved hotellet vårt og kjører samme vei tilbake.»

Leiligheten var ikke rolig, den er en av hotellets verste når det gjelder støy.

I beskrivelsen av hotellet står det «Aldersgrense på hotellet er 16 år» og «Til Atlantic Holiday
Center i Callao Salvaje sør på Tenerife reiser man for å koble av og ha det godt». Det
samstemte med det representanten for Apollo fortalte og klager følte seg trygg på at de
denne gangen ville få en rolig ferie.

Klager skriver følgende: «Leiligheten ble valgt etter råd fra Apollo. Det var få leiligheter igjen,
to forskjellige kategorier. Leilighetene som hadde «dårligere beliggenhet», var naturligvis ikke
aktuelle. Om disse rommene, som Apollo skriver har nr. 101 og 102, står det: «Leilighetene
ligger i etasjen over personalinngangen, noe som kan oppfattes som forstyrrende». Den
andre kategorien leilighet som fortsatt var tilgjengelig, var «toromsleilighet». Beskrivelsen
av denne leilighetstypen finnes i Apollos vedlegg. Her er ingen anmerkning om noen
ulemper. Representanten fra Apollo anbefalte oss å velge denne. Leiligheten ble altså valgt
ut for oss av Apollo. Vi ante jo ikke at vår leilighet lå en etasje over de to som har «mindre
attraktiv beliggenhet». Da hadde vi jo skjønt at denne neppe var mye bedre enn de to under.
Konklusjonen hadde dermed vært klar: Reisemålet høres bra ut, men det er dessverre ingen
rolige rom igjen. Da kjøper vi ikke denne reisen.»

Balkongen var vendt slik at det aldri var sol og klager mener dette burde stått i beskrivelsen av
rommet.

Klager tok kontakt med reiselederne den 19.11.14, men opplevde at problemet med støyen
ble bagatellisert. Etter flere henvendelser til reiselederne fikk de beskjed om at det ikke var
ledige rom verken på Atlantic Holiday Center eller på andre bosteder.

Klager har fått kompensasjon for manglende oppfølging på stedet, men ønsker å bli
kompensert for villedende informasjon i forkant av reisen. Klager ber om å få refundert
utgiftene til selve bostedet.

Det vises for øvrig til klagers brev.

Apollo har i det vesentlige anført:

Apollo synes det er beklagelig at kundene ble plaget av støy, spesielt om natten. Dessverre er
det slik at ingen feriesteder er helt fri for støy, enten det er fra andre turister, fastboende eller
fra søppelhenting, varetransport o.l. Ønsker man en helt støyfri ferie, må man velge reisemål
som ligger svært avsides.

Atlantic Holiday Center ligger i den lille byen Callao Salvaje som - sammenliknet med andre
feriesteder - må regnes som en stille og rolig ferieby. Men også her foregår aktiviteter som
søppelhenting og varetransport, og dette skjer gjerne om natten og tidlig morgen. Kundene
har bestilt en leilighet med balkong, men uten spesiell utsikt mot havet. Denne leiligheten
vendte inn mot byen, og det var derfor uunngåelig at man hørte disse forstyrrelsene. Apollo
har to leiligheter (100 og 102) som er regnet som dårligere beliggende (slik de også er solgt
som), mens disse gjestene bodde i leilighet 200.

Apollo har i løpet av 2014 hatt over 4 300 gjester boende på Atlantic Holiday Center, og
ved gjennomgang av vårt system finner Apollo ingen andre som har klaget på samme
forhold. Hotellet scorer 8 av 10 poeng på spørreskjemaene, og flere har fremhevet den rolige
beliggenheten som ett av de positive tingene ved hotellet.

Rom/leiligheter kan ha forskjellig beliggenhet, der noen ligger bedre til enn andre hva
gjelder utsikt, sol og eventuelle forstyrrelser. Mindre attraktiv beliggenhet berettiger ikke til
prisavslag. Ved at de på forhånd ikke kan forutsi hvor i hotellet innkvarteringen vil bli, kan
Apollo for eksempel ikke garantere morgensol/kveldssol og lignende. Dette fremgår under
hotellinformasjonen på deres nettsider.

Apollo har kompensert klager med kr 2.000 for manglende oppfølging under oppholdet.
Utover dette finner de ikke grunnlag for ytterligere kompensasjon.

Det vises for øvrig til Apollos brev.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har gitt
i kataloger, brosjyrer eller lignende en del av avtalen med mindre de må antas å være uten
betydning for kundens kjøp av den aktuelle pakkereise.

Klagen gjelder feil beliggenhet i forhold til det klageren mener ble lovet av
salgsrepresentanten da hun bestilte reisen.

Klageren har anført at hun klok av skade fra forrige sydentur, tok kontakt med en
salgsrepresentant hos Apollo for å sikre seg et hotellrom/leilighet med stille og rolig
beliggenhet. Han anfører at representanten anbefalte det hotellet hun bestilte opphold på ut
fra at det lå i en liten, hyggelig by og var et hotell med aldersgrense 16 år. Hun fikk på forhånd
opplyst at to rom, rom 100 og 102 lå over inngangen. Disse valgte hun bort, pga fare for støy.

Da de ankom hotellet og fikk tildelt rom, viste det seg at deres rom lå en etasje over ett av de
rommene de ikke ble anbefalt å velge. De var utsatt for støy under hele oppholdet både fra
nærliggende restauranter, biler, varelevering, søppelhenting etc. etc.

Nemnda er enig med klageren i at når man tar spesiell kontakt for å bli rådgitt i forhold
til spesielle ønsker, må det forventes at man blir anbefalt et hotell med et ledig rom som
stemmer i forhold til kravsspesifikasjonen, eventuelt at man får opplyst at operatøren ikke
har noe hotell eller rombeliggenhet som kan passe. Nemnda viser til Alminnelige vilkår for
pakkereiser punkt 2 annet ledd. I dette tilfellet legger nemnda til grunn at det er gitt muntlige
opplysninger som førte til at kunden bestilte reisen, og som viste seg ikke å stemme. Slike
muntlige opplysninger er en del av avtalen. Reisen lider dermed av en mangel som må føre til
et prisavslag.

Reisens grunnpris var kr 6.598, totalt kr 13.196. Klageren har tidligere fått refundert kr
2.000,-. Pakkereisenemndas flertall, forbrukerrepresentantene og nemndas leder, finner at
prisavslaget passende kan settes til 40% av reisens pris, avrundet til kr 5.300. Til fradrag går
det beløpet som allerede er utbetalt.

Mindretallet, de to reiselivsrepresentantene, finner at avslaget ikke bør overstige 30%.
Avgjørelsen blir etter dette truffet i samsvar med flertallets avgjørelse.

Vedtak:

Pakkereisenemnda anbefaler at det blir gitt et prisavslag på 40% av reisens pris, avrundet til kr
5.300. Til fradrag går kr 2.000 som allerede er utbetalt.

Vedtaket er truffet med den dissens som fremgår ovenfor.