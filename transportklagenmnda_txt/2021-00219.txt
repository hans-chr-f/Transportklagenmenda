Vedtak i Transportklagenemnda - Fly

Sammendrag

Krav om standarderstatning og full refusjon av flybilletter grunnet ruteendring.

Dato
16.09.2021

Saksnummer
2021-00219

Tjenesteytere
Flightfinder.no
Turkish Airlines

Klager har i det vesentlige anført

Klager (to personer) hadde bestilt en reise hos Flightfinder med Türkish Airlines t/r Oslo -
Thessaloniki via Istanbul for reise 11. - 15. mars 2020. Pris kroner 5 391. 

Den 9. mars mottok klager en epost om ruteendring på flight TK1752 fra Oslo til Istanbul.
Den nye tiden gjorde at klager ikke ville rekke sin videreforbindelse. Hun kontaktet både
Flightfinder og Türkish Airlines, men ingen kunne hjelpe henne å booke om reisen. Klager
valgte derfor å kansellere reisen mot full refusjon. 

Türkish Airlines hevder billettene ble refundert reisebyrået den 15. september 2020, men
klager har per 1. juli 2021 ikke mottatt pengene sine. 

Klager krever standarderstatning 400 euro per person i henhold til EU-forordning
261/2004, samt full refusjon av billettene kroner 5 391.

Tjenesteyterne har i det vesentlige anført
Flightfinder har ikke avgitt uttalelse til nemnda. Til klager har reisebyrået i det vesentlige
anført:

Klager har krav på full refusjon av billettene med fradrag av Flightfinders gebyr på kroner
495 per billett. 

Türkish Airlines har i det vesentlige anført:

Da billettene ble kjøpt hos Flightfinder må klager henvende seg hos reisebyrået for å få
utbetalt refusjonen. Klagers billetter ble refundert Flightfinder den 15. september 2020.

Nemnda bemerker

En ruteendring innebærer kansellering av en avtalt flygning. Kansellering gir grunnlag
for standarderstatning etter EU-forordning 261/2004 artikkel 5 og 7 med mindre
flyselskapet kan bevise at passasjeren har fått informasjon om endringen minst 2 uker
før planlagt avgangstid, eller med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige
tiltak var truffet. Dette gjelder enten flyreisen er kjøpt direkte fra flyselskapet eller fra en
formidler, jf EU-domstolens dom av 11.05.2017 (Krijgsman - SLM). Klager ble informert
om ruteendringen den 9. mars, mindre enn to uker før avreise. 

Türkish Airlines har ikke forklart hva som var årsaken til ruteendringen. Flyselskapet
kan ikke sies å ha godtgjort at kanselleringen skyldtes ekstraordinære omstendigheter
utenfor flyselskapets kontroll. Klager har etter dette krav på standarderstatning på 400
euro per person.  

Klager krever videre refusjon av de ubenyttede flybillettene. Nemnda legger til grunn
at klager ikke ble tilbudt omruting, men at Türkish Airlines refunderte klagers billetter i
ettertid til reisebyrået. 

Det er i henhold til dom avsagt av EU-domstolen C-302/16 flyselskapene som er
ansvarssubjekter etter forordningen, også om billetten er kjøpt av et online reisebyrå.
Flyselskapet er i henhold til dommen i disse tilfellene henvist til å søke regress hos den
ansvarlige hvis nasjonal rett åpner for det. Dette gjelder selv om flyselskapet har utbetalt
refusjonsbeløpet til reisebyrået. 

Nemnda mener derfor at Türkish Airlines må refundere klagers billettutgifter direkte til
klager.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Türkish Airlines utbetaler standarderstatning til
klager med 400 euro per person, samt refunderer klagers billetter direkte til klager.