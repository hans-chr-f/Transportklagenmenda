Vedtak i Transportklagenemnda - Fly

Sammendrag

Krav om standardkompensasjon ved kansellering. Selskapet har
ikke inngitt tilsvar. Refusjon av kostnader ved forsinket bagasje.

Dato
08.10.2019

Saksnummer
2018-03907

Tjenesteytere
Widerøe

Klager har i det vesentlige anført

Klager skulle reise med Widerøes flyvning WF593 fra Bergen (BGO) til Kristiansand
(KRS) 20. september 2018 kl. 17.50. Flyvningen ble imidlertid kansellert, og klager
ble omrutet til WF599, hvorpå hun ankom sin destinasjon kl. 23.20, fire timer og
40 minutter forsinket. Som følge av kanselleringen har klager fremsatt krav om
standardkompensasjon i henhold til EU-forordning 261/2004 på 250 euro. 

Neste morgen kl. 07.00 skulle klager reise til Danmark med ferge. Bagasjen hennes ble
forsinket, og klager måtte handle kosmetikk på båten. Hun har også fremsatt krav om
refusjon av kroner 727 for disse utleggene.

Tjenesteyterne har i det vesentlige anført
Widerøe har tross oppfordring ikke inngitt tilsvar til nemnda. 

Til klager har selskapet forklart at kanselleringen skyldtes mangel på personale.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger da til grunn at klager ankom Kristiansand fire timer og 40 minutter
forsinket etter omruting med WF599. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Widerøe har ikke gitt noen redegjørelse eller fremlagt noe dokumentasjon for at
forsinkelsen skyldtes ekstraordinære omstendigheter som ikke kunne vært unngått.
Forsinkelsen gir etter dette rett til standarderstatning på 250 euro. 

Klager har også  krav på refusjon av utgifter kroner 727 til kosmetikk som følge av at
bagasjen hennes ble forsinket.

Vedtak

Transportklagenemnda - fly anbefaler at klager gis medhold i sitt krav på
standarderstatning 250 euro og for utlegg grunnet forsinket bagasje, kr 727.