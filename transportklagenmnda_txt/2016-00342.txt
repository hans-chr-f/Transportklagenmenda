Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
31.01.2017

Saksnummer
2016-00342

Tjenesteytere
Norwegian

Klager har i det vesentlige anført

Klager reiste fra Dubai (kl. 02:00 med DY5003) til Bodø (ankomst kl. 06:50) via Oslo (kl.
09:00 med DY340) 13. januar 2015. Flyvningen fra Dubai ble forsinket, og det ble opplyst i
Dubai at flyet måtte mellomlande i Budapest for å fylle drivstoff. Forsinkelsen til Oslo ble
på 70 minutter, og klager rakk ikke sitt fly til Bodø. Klager ble booket om til neste flygning
og landet 8,5 time forsinket i Bodø.

Klager påpeker at motvind ikke er en ekstraordinær omstendighet 

Klager krever standarderstatning 600 Euro pr. person i henhold til EU-forordning
261/2004.

Tjenesteyterne har i det vesentlige anført
DY5003 fra Dubai til Oslo 13. januar 2015 ble forsinket og klager ankom Oslo 
kl. 08:03. Den korte forsinkelsen medførte at klager mistet sin videreforbindelse til Bodø,
men ble booket om og ankom Bodø kl. 18:55 samme dag. 

Årsaken til forsinkelsen var værforholdene/motvind på flyturen fra Dubai til Oslo hvor
flyet måtte fylle drivstoff i Budapest. Det vises til fremlagt dokumentasjon.  

I henhold til dom C-402/07 i EU-domstolen (Sturgeon-dommen), er flyselskapene
unntatt fra videre kompensasjon hvis forsinkelsen er under 3 timer eller årsaken til
forsinkelsen er ekstraordinære omstendigheter utenfor flyselskapets kontroll som
forhindrer flyvningen. En omstendighet som er utenfor Norwegians kontroll er hendelser
som ikke er forårsaket av en handling eller unnlatelse av flyselskapet. 

På samme måte som under Montrealkonvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet.
Slike omstendigheter kan særlig inntreffe i tilfeller med politisk ustabilitet, værforhold
som gjør det umulig å gjennomføre flygingen, sikkerhetsrisiko, uforutsette mangler ved
flysikkerheten og streiker som påvirker driften til det transporterende selskap.

Norwegian vurderer årsaken til uregelmessigheten som utenfor deres kontroll.

Norwegian kan ikke imøtekomme klagers krav om EU kompensasjon.

Nemnda bemerker

DY 5003 fra Dubai til Oslo den 13. januar 2015 ble ca. 70 minutter forsinket. Dette førte
til at klagerne ikke rakk sin videreforbindelse til Bodø, og de måtte ta neste fly. De ankom
endelig bestemmelsessted 8,5 timer forsinket.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet. Det
vises til EU-forordning 261/2004 artikkel 6 jf. artikkel 7.

Norwegian har opplyst at forsinkelsen skyldtes sterk motvind som medførte at flyet
måtte mellomlande i Budapest for å fylle mer drivstoff.
I henhold til opplysninger fra navigasjonssjefen, var vinden denne dagen mye sterkere
enn gjennomsnittet for hele januar.

Nemnda kan ikke se at sterk motvind på denne strekningen kan anses som en
ekstraordinær omstendighet. Det vises blant annet til Transportklagenemndas sak
501/14F, der det fremgår at Norwegian i perioden juli 2013 til januar 2014 på strekningen
Oslo - Dubai måtte mellomlande 28 av 82 ganger, hovedsakelig som følge av kraftig
motvind. Av denne grunn fikk selskapet ikke medhold i sin anførsel om at dette var
ekstraordinære omstendigheter, og det ble påpekt at Norwegian måtte "regne med
motvind og kalkulere så vel tid som drivstoff ut fra dette." Nemnda kan ikke se at
spørsmålet skal vurderes annerledes nå.

Forsinkelsen gir etter nemndas syn rett til standarderstatning på 600 Euro pr. person.

Vedtak

Transportklagenemnda - fly anbefaler at Norwegian utbetaler en standarderstatning på
600 Euro pr. person.