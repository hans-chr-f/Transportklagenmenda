Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
11.01.2018

Saksnummer
2017-00882

Tjenesteytere
SAS

Klager har i det vesentlige anført

Klager skulle reise fra Trondheim til Bergen den 18. april 2017 kl 14.20 med SK4163.
Avgangen ble først forsinket, deretter kansellert. Klager ble booket om til ny avgang kl
16.25. Denne ble så forsinket til kl 16.40. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4163 ble forsinket som følge av forsinkelse på tidligere avgang, SK4573 fra Tromsø.
Da mannskapet var i ferd med å passere sin lovmessige arbeidstid ble det bestemt at
SK4163 skulle gå direkte fra Trondheim til Stavanger uten å mellomlande i Bergen. 

SK4573 fra Tromsø til Trondheim stod 55 minutter i takse-kø, i tillegg til 13 minutters
forsinkelse grunnet restriksjoner på flyplassen. Det vises til fremlagt dokumentasjon.
Dersom flymaskinen hadde mellomlandet i Bergen ville mannskapet passert
lovmessig arbeidstid, og det ville blitt nødvendig å innhente reservemannskap på en
utebasestasjon. Dette ville fått større konsekvenser, det ble derfor besluttet å fly direkte
til Stavanger. 

Værsituasjonen i Tromsø var den opprinnelige årsaken til omrutingen av SK4163.
Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor SAS' kontroll. 

Klager ble booket om til neste ledige avgang fra Trondheim til Bergen kl 16.25, to timer
senere enn opprinnelig avgang. 

SAS har refundert klagers utgifter i ventetiden, men kan ikke imøtekomme hans krav
utover dette.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261 / 2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det
kreves ikke at værforholdene er den direkte utløsende årsaken. Det er tilstrekkelig at de
vanskelige værforholdene utgjør en indirekte årsak til kanselleringen.

Ved vurderingen av om alle rimelige tiltak ble truffet for å unngå kanselleringen, må det
foretas en helhetsvurdering av situasjonen.

SAS hevder at omdisponeringen selskapet foretok, skjedde på en måte som gjorde at
færrest mulig passasjerer ble berørt av værforholdene.
Nemndas flertall legger på bakgrunn av de foreliggende opplysninger til grunn at
SAS har godtgjort at forsinkelsene skyldtes været, og at det var en slik ekstraordinær
omstendighet som ikke kunne vært unngått og at alle rimelig tiltak ble truffet for å unngå
forsinkelsene. Forsinkelsene gir etter dette ikke rett til standarderstatning. Nemndas
flertall finner følgelig ikke å kunne anbefale at klager gis medhold.

Mindretallet - forbrukernes representanter - mener kanselleringen skyldes en avveining
av passasjerenes interesser og ikke værforholdene. Mindretallet har forståelse for at
selskapets valg, men mener at klager har krav på standarderstatning som følge av dette.

Vedtak

Transportklagenemnda - fly finner ikke å kunne anbefale at klager gis medhold.