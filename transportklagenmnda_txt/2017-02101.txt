Vedtak i Transportklagenemnda - Fly

Sammendrag

Krav om refusjon av kansellerte billetter som følge av endret rutetid.

Dato
25.06.2018

Saksnummer
2017-02101

Tjenesteytere
Tripmonster / Tripmate

Klager har i det vesentlige anført

Klager, med reisefølge på totalt 9 passasjerer, bestilte i desember 2016 en reise fra
Bergen (BGO) til Bologna (BLQ) med avreise 15. juli 2017. 

I april 2018 informerte Tripmonster om at flyturen var endret og at estimert reisetid steg
fra 6 timer til 18 timer. Klager skulle reise med fem barn og hadde en avtale i Italia 15.
juli, og han hadde derfor ikke annet valg enn å kansellere hele reisen. Dette ble gjort i en
e-post til Tripmonster 13. april 2018. Klager har etter gjentatte purringer til Tripmonster
fremdeles ikke mottatt penger fra selskapet. 

Klager krever derfor at Tripmonster refunderer kostnaden for de kansellerte billettene,
pålydende 28 000 kroner

Tjenesteyterne har i det vesentlige anført
Tripmonster viser til mottatt klage og presiserer at klagen gjelder to bookinger. Begge
ble bestilt 27. desember 2016 og gjaldt flyvning med Alitalia  fra Bergen til Bologna med
avreise 15. juli 2017 og retur 29. juli, hvor den ene booking gjaldt for 5 passasjerer mens
den andre gjaldt for 4 passasjerer. 

I midten av april får Tripmonster beskjed fra Alitalia om at de to bookingene står i kø
siden flyselskapet hadde endret rutetiden for den aktuelle reiseruten. Klager ble da
informert om de nye tidsalternativene fra flyselskapet. 

Tripmonster fungerer som formidlere og har derfor ingen myndighet til å gjøre andre
endringer enn de alternativ som er tilbudt av flyselskapet. Siden klager ikke kunne
godkjenne endret reiserute kontaktet Tripmonster flyselskapet med forespørsel om
avbooking og full refusjon av billettene, noe Alitalia gikk med på. 18. april 2018. Det
ble gjennomført en kansellering av begge bookinger og samtidig sendt søknad om
etterbetaling av totalt 9 flybilletter til flyselskapet. 

I ettertid har klager flere ganger kontaktet Tripmonster med purring på manglende
utbetaling. Det har da blitt presisert at så lenge det ikke er gjort noen utbetaling fra
flyselskapet vil ikke klager motta noen etterbetaling fra Tripmonster. 

Det fremgår av Tripmonsters reisevilkår, som må godkjennes før bestilling kan
gjennomføres, at selskapet ikke kan holdes ansvarlig for endret rutetid da dette ligger
helt utenfor deres kontroll. Tripmonster viser her til vedlagt informasjon gitt i selskapets
reisevilkår. 

Tripmonster kan ikke holdes ansvarlig for utbetaling av klagers krav i denne saken da det
per i dag ikke er blitt gjennomført noen utbetaling fra Alitalia til Tripmonster. Som nevnt
innledningsvis fungerer selskapet som en formidler for ulike leverandører. Betalingen til
flyselskapet ble sluttført da billettene ble utstedt 27. desember 2016.

Det vil bli gjort en utbetaling til klager straks Tripmonster har mottatt en etterbetaling fra
Alitalia, men selskapet kan dessverre ikke påvirke flyselskapets saksbehandlingstid og
heller ikke stadfeste dato for når denne utbetalingen finner sted. 

Tripmonster kan på grunnlag av ovennevnte ikke imøtekomme klagers krav om
utbetaling av billettkostnadene før det foreligger en utbetaling fra flyselskapet.

Nemnda bemerker

Ruteendring forekommer hos de fleste flyselskap fra tid til annen. En ruteendring som
her, innebærer kansellering av en avtalt flygning, jf EU-forordning 261 / 2004 artikkel 2
bokstav l). Kansellering gir grunnlag for standarderstatning etter artiklene 5 og 7 med
mindre flyselskapet kan bevise at passasjeren har fått informasjon om endringen minst
2 uker før planlagt avgangstid. Ved kansellering har passasjerene valget mellom refusjon
av hele billettprisen eller omruting snarest mulig, på tilsvarende transportvilkår.

I dette tilfellet fikk klager beskjed et par måneder før planlagt avgangstid. Klager valgte å
kansellere reisen da den nye tilbudte reisetiden ikke passet, og han har krevd refusjon av
hele billettprisen for seg og sitt reisefølge gjennom Tripmonster.

Siden klager ikke kunne godkjenne endret reiserute kontaktet Tripmonster flyselskapet
med forespørsel om avbooking og full refusjon av billettene, noe Alitalia gikk med på. 18.
april 2018. Det ble gjennomført en kansellering av begge bookinger og samtidig sendt
søknad om etterbetaling av totalt ni flybilletter til flyselskapet.  Alitalia har på tross av
dette ikke betalt.

Det er flyselskapene som er ansvarssubjekter etter forordningen. Formidlere av
flybilletter, her Tripmonster, vil kunne bli holdt ansvarlig for tap som følge av mangelfull
formidling av informasjon på alminnelig erstatningsrettslig grunnlag.

Nemnda kan ikke se at Tripmonster har opptrådt klanderverdig i denne saken. Det er
flyselskapet som plikter å refundere billettene slik det også har sagt av det vil gjøre, men
foreløpig ikke har gjort. Manglende betaling fra flyselskapet er ikke Tripmonsters ansvar.

Nemnda kan ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.