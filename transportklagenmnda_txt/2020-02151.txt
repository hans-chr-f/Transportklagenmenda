Vedtak i Transportklagenemnda - Fly

Sammendrag

Krav om standarderstatning grunnet ruteendring.

Dato
09.03.2021

Saksnummer
2020-02151

Tjenesteytere
Wizz Air

Klager har i det vesentlige anført

Klager skulle reise fra Torp til Wroclaw den 3. juli 2020 kl 08.30 med flight W6 1880.
Under to uker før avreise mottok klager beskjed om at ny avgangstid var kl 15.15, nesten
syv timer senere. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Wizz Air måtte foreta en ruteendring på flight W6 1880 grunnet covid-19 pandemien.
Viruset hadde en stor innvirkning på flytrafikken i Europa, og Wizz Air så seg nødt til å
både endre og kansellere flyvninger. 

Hendelsen er ikke kompensasjonsberettiget da årsaken var ekstraordinære
omstendigheter utenfor Wizz Airs kontroll. Covid-19 pandemien er i henhold til EU-
kommisjonens veileder å anse som en ekstraordinær omstendighet.  

Wizz Air kan ikke imøtekomme klagers krav om standarderstatning.

Det vises for øvrig til Wizz Airs brev.

Nemnda bemerker

En ruteendring innebærer kansellering av en avtalt flygning. Kansellering gir passasjeren
rett til standarderstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artiklene 5 og 7. Regelen gjelder ikke dersom
passasjeren har fått informasjon om endringen minst to uker før planlagt avgangstid
I dette tilfellet fikk klager beskjed om kanselleringen den 25. juni, altså mindre enn to
uker før avgang. Nemnda kan heller ikke se at Wizz Air i tilstrekkelig grad har godgjort
at kanselleringen skyldtes covid-19 pandemien. Flyselskapet har kun vist til pandemien
uten å knytte dette opp mot klagers flyvning. 

Klager har etter dette krav på standarderstatning på 250 euro.  

Nemnda anbefaler at klager gis medhold.

Vedtak

Transportklagenemnda-fly anbefaler at Wizz Air utbetaler 250 euro til klager.