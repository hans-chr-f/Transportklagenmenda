Vedtak i Transportklagenemnda - Fly

Sammendrag

Krav om refusjon av utgifter grunnet kansellering som følge av streik.

Dato
04.12.2018

Saksnummer
2018-00354

Tjenesteytere
SAS

Klager har i det vesentlige anført

Klager hadde bestilt billetter t/r Oslo - Alicante for reise 14. - 29. september 2017 for to
personer. Et vennepar skulle reise ned to dager senere med SK4673. 

Dagen før avreise mottok klager sms fra SAS om at SK4675 den 14. september var
kansellert grunnet pilotstreik. Klager måtte reagere raskt og fant to plasser på samme
flight som venneparet den 16. september, men kun ledig på SAS Plus. Klager måtte i
tillegg betale et endringsgebyr, dette til tross for at SAS hadde opplyst at ingen ville bli
belastet med endringsgebyr grunnet streik. 

Klager krever refusjon av prisdifferanse mellom opprinnelige og nye billetter, kroner 2
186 per billett, samt endringsgebyr kroner 600 per billett. Totalt krav kroner 5 572.

Tjenesteyterne har i det vesentlige anført
SK4675 ble kansellert som følge av pilotstreik, SAS viser til fremlagt dokumentasjon.

SAS har i epost til klager datert 17. oktober 2017 uttalt at de vil refundere differansen
mellom opprinnelige og nye billetter. Flyselskapet presiserer at de vanligvis ikke gjør
dette, men at de grunnet streiken velger å gjøre et unntak.

I SAS' brev til nemnda datert 28. mars 2018 skriver flyselskapet at de ønsker å refundere
endringsgebyret på kroner 1 200, men at de likevel ikke vil refundere prisdifferansen, da
flyselskapet kun plikter å refundere utgifter til transport på tilsvarende transportvilkår.
Klager endret serviceklasse fra SAS Go til SAS Plus, SAS anser ikke dette å være
tilsvarende transportvilkår. På SAS Plus har man tilgang til lounge, samt man får mat og
drikke ombord.

SAS kan kun delvis imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artikkel 5 og 7.

I dette tilfellet skyldtes kanselleringen en lovlig streik blant pilotene i SAS.  Streiken
skyldtes en konflikt vedrørende arbeidsavtalen. Pilotene krevde blant annet større
forutsigbarhet i turnusplaner og reduksjon i antall helgevakter, men mente at de ikke ble
hørt. 

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. Forordningen sier heller ikke om det skal/
bør skilles mellom streik i eget selskap eller streik hos andre. Nemndas praksis har
hittil vært at streik hos tredjemann og en lovlig streik blant selskapets ansatte, faller
utenfor det som må anses som en del av selskapets ordinære drift og må anses som en
ekstraordinær omstendighet i forordningens forstand.

EU-domstolen avsa 17. april 2018 en dom i sak C-2018/258 vedrørende såkalt «ville
streiker». Det dreide seg om massiv sykemelding fra de ansatte som svar på at et
flyselskap uventet varslet en omorganisering av selskapet.

Domstolen bemerket at forordningen fastsetter to kumulative betingelser for at en
begivenhet kan betegnes som »ekstraordinære omstendigheter«: 

1) Den må ikke på grunn av sin karakter eller opprinnelse være en del av flyselskapets
sedvanlige aktivitetsutøvelse, og
2) den skal ligge utenfor selskapets faktiske kontroll. 

Det bemerkes videre at det forhold at det fremgår av fortalen til forordningen at streik
kan være å anse som en særlig omstendighet, ikke betyr at en streik nødvendigvis og
automatisk gir grunnlag for ansvarsfritak. Det må vurderes fra sak til sak om de to
ovennevnte betingelser er oppfylt. 
Det påpekes videre at begrepet "ekstraordinære omstendigheter" skal tolkes strengt.

I den aktuelle saken mente domstolen at de to betingelsene ikke var oppfylt, idet
omstrukturering og reorganisering er en del av den normale forvaltning av en
virksomhet. Flyselskapene kan følgelig regelmessig bli konfrontert med uenighet og
konflikter med hele eller deler av sitt personale i forbindelse med sin aktivitetsutøvelse.
En streik er en risiko selskapet løper ved slik omstrukturering/reorganisering, og er en
del av flyselskapets aktivitetsutøvelse. Den aktuelle streiken mente retten ikke kunne
anses å ligge utenfor flyselskapets effektive kontroll ettersom den skyldtes en avgjørelse
truffet av selskapet.

Domstolen bemerker videre at den omstendighet at streiken i henhold til tysk lovgivning
kunne betegnes som en »vill streik« idet den ikke ble formelt innledet av en fagforening,
er uten betydning i forbindelse med vurderingen av begrepet »ekstraordinære
omstendigheter« ettersom å skille mellom de streiker som på grunnlag av nasjonal
lovgivning er lovlige, og de som ikke er det, vil medføre at passasjerenes rett til erstatning
vil være avhengig av lovgivningen i hver enkelt medlemsstat, hvorved målene med
forordningen om å sikre et høyt beskyttelsesnivå for passasjerene så vel som like
betingelser for flyselskapenes aktivitetsutøvelse innenfor Unionens område, ville bli brakt
i fare.

Etter flertallets syn - lederen og forbrukerrepresentantene - har denne dommen
betydning for alle streiker, ikke bare de som kan betegnes som "ville streiker". Det må
vurderes konkret fra sak til sak om de to kumulative betingelsene nevnt i dommen,
er oppfylt. Om streiken er lovlig eller ikke i henhold til nasjonal lovgivning, er uten
betydning.
Etter dette vil streik blant ansatte i eget selskap, lovlig eller ulovlig, ikke anses som
en "ekstraordinær omstendighet" i forordningens forstand dersom den på grunn av
sin karakter eller opprinnelse må anses for å  være en del av flyselskapets vanlige
aktivitetsutøvelse og må anses å ligge innenfor selskapets faktiske kontroll. 

I vår sak legger nemndas flertall - lederen og forbrukerrepresentantene - til grunn at
det dreide seg om en streik som bare gjaldt piloter ansatt i SAS. Videre at det var en
konflikt som gjaldt arbeidsavtalen mellom pilotene og selskapet, der selskapet ikke
ville imøtekomme pilotenes krav, men ønsket fleksibilitet. Pilotene svarte med streik.
Det dreide seg følgelig om uenighet og konflikt med deler av selskapets personale
i forbindelse med selskapets aktivitetsutøvelse. På bakgrunn av det som uttales i
EU-dommen gjengitt ovenfor, må dette anses å ligge innenfor flyselskapets vanlige
virksomhet og innenfor dets faktiske kontroll.

Flertallet er av den oppfatning at dansk nemndas uttalelse datert 11 juni 2018 bare
gjelder "ville streiker" og ikke omhandler hvordan EU-dommen er å forstå i en sak som
den foreliggende. 

Mindretallet - flyselskapenes representanter - er av en annen oppfatning:

EU-domstolen avsa den 17. april 2018 en dom i sak C-2018/258 der det fastslås
at ulovlige streiker i forbindelse med en uventet meddelelse om omstrukturering
i et flyselskap, ikke er en ekstraordinær omstendighet som fritar selskapet for
erstatningsansvar ved kanselleringer og lange forsinkelser. 

Hva gjelder lovlige streiker er det mindretallets oppfatning at disse fortsatt kan anses å
ligge utenfor selskapets faktiske kontroll da dommen baserer seg på vurderingen av en
spontan og ulovlig streik som ikke er direkte overførbart til en lovlig streik. 

Mindretallets vurdering støttes bl.a av dansk nemnd, jf. uttalelse datert 11 juni 2018 der
de poengterer at de i behandlingen av saker med streik blant selskapets egne ansatte
skal evaluere i hver enkelt sak om den kan skyldes hovedpoenget i ECJ dom C-2018/258:
-brått oppstått høyt sykefravær blant selskapets ansatte som direkte følge av ledelsens
annonsering av omstrukturering av selskapet og iverksatt av de ansatte selv uten
fagforeninger involvert.

Mindretallet mener at en lovlig streik må anses som en ekstraordinær omstendighet
og at det ikke er grunnlag for å imøtekomme klagers krav om EU kompensasjon i dette
tilfellet.

Flertallet anbefaler at klager gis standarderstatning 400 euro per person og medhold i
sitt øvrige erstatningskrav.  

Klager endret billettene på egenhånd til billetter i en høyere prisklasse. Klager har krevet
merkostnader til nye billetter dekket, i tillegg til endringsgebyr. En samlet nemnd mener
at klager ikke har krav på å få dekket prisdifferansen mellom opprinnelige billetter
og billetter i dyrere prisklasse. Imidlertid har han fått innvilget kravet på refusjon av
endringsgebyret. 

Vedtaket er avsagt med den dissens som fremgår ovenfor.

Vedtak

Transportklagenemnda - fly anbefaler at SAS utbetaler standarderstatning med 400 euro
per person.