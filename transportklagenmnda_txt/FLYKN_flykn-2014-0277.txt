Vedtak i Transportklagenemnda - Fly

Sammendrag

Krav om erstatning grunnet endring av flytype,
samt standarderstatning som følge av forsinkelse.

Dato
20.08.2014

Saksnummer
277/14F

Tjenesteyter
Norwegian Air Shuttle ASA

Krav om erstatning grunnet endring av flytype, samt standarderstatning som følge av
forsinkelse.

Klager har i det vesentlige anført:

Klager skulle reise fra Oslo til New York den 24. desember 2013 med Dreamliner, DY7001, og
retur den 29. desember med Dreamliner, DY7002.

Utreisen ble forsinket, og det ble satt inn en annen flytype på strekningen.

Returen ble over to døgn forsinket, også her ble det satt inn en annen flytype. Klager stiller
seg kritisk til at det ikke bel satt inn nytt fly på et tidligere tidspunkt. Klager gikk glipp av hele
nyttårsfeiringen.

Klager krever standarderstatning i henhold til EU-forordning 261/2004, samt erstatning for at
flytypen ble endret begge veier. Videre krever klager erstatning for tapt arbeidsfortjeneste,
refusjon av parkeringsutgift og utgift til kennel.

Det vises for øvrig til klagers brev.

Norwegian har i det vesentlige anført:

DY7001 ble forsinket med 1 time og 20 min på grunn av uforutsett teknisk feil. Det ble leid inn
nytt fly fra EuroAtlantic for å unngå kansellering av avgangen. Klager ble tilbudt ombooking og
takket ja til dette. De valgte å reise den 26. desember som ble operert av Dreamliner.

DY7002 den 29. desember ble kansellert på grunn av uforutsett teknisk feil. Det ble leid inn et
fly for å operere flygningen som fikk flight nummer DY7012.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Av godvilje har klager har blitt tilbudt kroner 3 000 per person, Norwegian kan ikke
imøtekomme klagers krav utover dette.

Det vises for øvrig til Norwegians brev.

Nemnda bemerker:

Utreise fra Norge 24. desember 2013 skulle skje med Dreamliner. Kort tid før avreise besluttet
Norwegian å erstatte Dreamlineren med annen type flytype.

Det er uklart for nemnda om klagerne ble med denne flygningen.

Om klagerne var med flygningen den 24. desember, fløy de med en annen flytype enn
avtalt. Det gir grunnlag for et forholdsmessig prisavslag. I tråd med tidligere klagesaker
anbefaler nemnda et prisavslag på 10 % dersom klagerne på utreisen fløy en annen flytype
enn Dreamliner. Nemnda viser til begrunnelsen gitt i sak 494/13F (FLYKN-2013-494) som er
vedlagt.

Om klagerne valgte å utsette avreisen til 26. desember, slik Norwegian opplyser i brev av
29. april 2014, foregikk flygningen med Dreamliner som avtalt, og det er ikke grunnlag for
prisavslag for denne flygningen.

Returen til Oslo ble forsinket med 59 timer og 2 minutter i henhold til Norwegians brev til
klager av 7. februar 2014. Norwegian opplyser i brevet at avgangen (DY7002) ble kansellert
som følge av feil på bremsene og at det ble leid inn et fly fra Euro Atlantic. Returen er ikke
omtalt i Norwegians brev til nemnda av 29. april 2014.

Norwegian har ikke gitt nærmere opplysninger om kanselleringen av DY7002 eller
dokumentert feilen.

Norwegian har følgelig ikke godtgjort at kanselleringen/forsinkelsen skyldtes en ekstraordinær
omstendighet som ikke kunne værtunngått selv om alle rimelige tiltak var truffet. Dette gir
rett til en standarderstatning på 600 euro per person i henhold til EU-forordning 261/2004
artikkel 5 og artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-

Condor av 19. november 2009 (C-402/07) og i sak Nelson m.fl. av 23. oktober 2012 (C-581/10).
Nemnda anbefaler at Norwegian utbetaler standarderstatning på 600 euro per person. Til
fradrag går kroner 3 000 per person dersom det er utbetalt.

Anvendelsen av EU-forordningen berører ikke en passasjers rett til erstatning på annet
grunnlag.

Norwegian er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem. Med tap regnes så vel økonomisk som ikke-økonomisk tap, jf. EU-domstolens
dom av 6. mai 2010, Walz-Clickair.

Klagerne kom forsinket hjem og ble påført tapt arbeidsfortjeneste. Norwegian er ansvarlig for
dette tapet, jf. ovenfor. Det samme er Norwegian for den ulempen klagerne ble påført.

I henhold til EU-forordningens artikkel 12 skal standarderstatning etter EU- forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU-forordningen
annen erstatning, utbetales kun standarderstatningen. Nemnda er av den oppfatning at det er
tilfelle i denne saken.

Norwegian hadde opprinnelig planlagt å benytte sitt nyinnkjøpte Dreamliner-fly på flygningen.
Grunnet feil på Dreamlineren besluttet Norwegian at avgangen skulle opereres av innleid fly
fra selskapet EuroAtlantic. Flygningen ble gjennomført med en annen flytype enn Dreamliner.

Nemnda behandlet i møte 27. januar 2014 flere klager over flygninger som var operert med
innleid fly fra Hi-Fly i stedet for Dreamliner som planlagt. Nemnda tok utgangspunkt i at selve
transporten, flygningen var A-B, normalt vil være det sentrale ved en flygning, og nemnda
antok at et stort flertall av passasjerene ikke har noe særlig forhold til hva slags flytype de skal
fly med. Nemnda pekte videre på at informasjonen om flytypen som benyttes på flygningen,
som oftest være fraværende eller være gitt en beskjeden plass i informasjonsbildet. Nemnda
var således av den oppfatning at flygning med en bestemt flytype som oftest ikke vil være en
del av det som er avtalt mellom passasjer og flyselskap.

Etter nemndas vurdering stilte dette seg annerledes for de annonserte avganger med
Dreamlineren. Nemnda viste til Norwegians massive markedsføring av denne flytypen, og
at det i bestillingsdialogen var tatt inn mange opplysninger om den nye Dreamlineren. Det
fremgikk bl.a. at Dreamlineropplevelsen, personlig underholdningssystem mv. inngikk i
billettprisen. Nemnda var av den oppfatning at Norwegian i disse tilfellene, i motsetning til det
som er vanlig, hadde fremhevet at flygningen ville skje med Dreamlineren, samt reklamert så
uforbeholdent om dette flyets fortreffeligheter, at flygning med Dreamlineren måtte anses
som en del av avtalen mellom passasjerene og Norwegian. Nemnda pekte på at det gjennom
Norwegians informasjon og reklame var skapt så store forventninger om en ny flyopplevelse,
at det ikke lenger bare var transporten fra A-B som var det sentrale, men transporten fra A-B
med Dreamliner.

Når flygningen ble gjennomført med en annen flytype enn avtalt, ga det rett til et prisavslag.
Nemnda viser til begrunnelsen gitt i sak 494/13F (FLYKN-2013-494) som er vedlagt.

Nemnda legger på bakgrunn av de foreliggende opplysninger til grunn at bestillingsdialogen
mellom klager og Norwegian var den samme som det er redegjort for i ovennevnte vedtak.
Nemnda er av den oppfatning at det er et avvik fra det avtalte at klager ikke fikk fly med
Dreamlineren og anbefaler at klager gis et prisavslag på 10 % av billettprisen.

Vedtak:

Transportklagenemnda - fly anbefaler at Norwegian utbetaler en standarderstatning på 600
euro per person. Til fradrag går kroner 3 000 per person dersom det er utbetalt. Nemnda
anbefaler videre at Norwegian gir et prisavslag på 10 % av billettprisen.

Vedtaket var enstemmig.