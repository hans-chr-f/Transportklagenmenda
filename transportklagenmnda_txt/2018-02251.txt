Vedtak i Pakkereisenemnda

Sammendrag

Krav om standardkompensasjon ved forsinkelse.

Dato
18.10.2018

Saksnummer
2018-02251

Tjenesteytere
Apollo Reiser AS

Klager har i det vesentlige anført

Klager bestilte en pakkereise for en person til Bulgaria i perioden 12.06.2018 -
20.06.2018. Totalpris kr. 3.195.

Avreisen ble forsinket. Klager skulle reist med Novairs flyvning NVR633 fra Oslo til Burgas
den 12. juni 2018. Flyvningen ble 13 timer og 35 minutter forsinket. 

Klageren fikk ikke hotellovernatting og satt oppe hele natten. Klageren fikk to
matkuponger til en verdi av henholdsvis kr. 400 og kr. 250. Hun hadde betalt for mat på
flyet, men fikk kun en flaske vann. 

Klageren har på ovennevnte bakgrunn fremsatt krav om standardkompensasjon i
henhold til EU-forordning 261/2004 på 400 euro.

Det vises for øvrig til korrespondanse fra klager.

Tjenesteyterne har i det vesentlige anført
NVR633 Oslo - Burgas forsinket 13 timer og 35 minutter:
Opprinnelig ankomsttid: 12.06.2018 kl. 21.00.
Faktisk ankomsttid: 13.06.2018 kl. 10.35.

Novair har to Airbus A321 NEO stasjonert hhv. på Arlanda og Oslo Lufthavn. Begge flyene
ble levert fra Airbus sommeren 2017  (Oslo i slutten av juni og Arlanda i august 2017). 

29. - 31. mai 2018 ble motoren på Novair Airbus A321 NEO byttet ut.  

Ved avgang fra Korfu til Oslo 11. juni 2018 hørtes et smell, noe kapteinen i første omgang
tolket som at flyet hadde kollidert med en fugl («birdstrike»). Da maskinen var kommet
opp i flyhøyde, ble det gjort tester for å sikre at flyvningen kunne gjennomføres, og
denne ble gjennomført som planlagt. Ved ankomst Oslo Lufthavn ble flyet umiddelbart
tatt ut av drift, og det ble igangsatt grundige undersøkelser av motoren, blant annet ved
bruk av et boroskop. Det ble ikke funnet noen tegn eller spor på at det hadde vært en
kollisjon med fugl.  

Alle funn ble oversendt motorprodusenten for videre undersøkelser. Etter å ha sjekket
alle funnene ble det konkludert med at det var skader på en valse i motoren, og at dette
skyldtes en feil i forbindelse med monteringen av motoren i mai. Konklusjonen var at
motoren måtte byttes ut, noe som ble gjort torsdag 14. juni 2018. Flyet var tilbake i drift
fredag 15. juni 2018. 

I tidsrommet mens flyet var ute av drift (12. - 14. juni 2018), gjorde flyselskapet sitt
ytterste for å leie inn annen kapasitet. Dette var en periode det var vanskelig med ekstra
kapasitet, da det meste av tilgjengelige fly var leid inn for å fly fotballsupportere til VM
i fotball i Russland. Dette medførte derfor en god del forsinkelser på de kommende
flyvningene.  

På bakgrunn av at flyet hadde fått installert ny motor mindre enn en måned tidligere, er
Apollo/Novair av den oppfatning at feilen verken kunne skyldes manglende vedlikehold
eller slitasje. Det var heller ingen indikasjoner på feil ved tidligere rutinesjekker i dagene
forut for at feilen ble oppdaget. Problemet må derfor betraktes som en uforutsett
hendelse som flyselskapet eller personalet ikke kunne forutse eller igangsette tiltak for
å kunne unnvike. Dette er også en konklusjon som motorprodusenten Safran Group har
kommet frem til. 

EU-domstolen avsa 17. september 2015 en dom i den såkalte KLM-saken (sak
CAS-257/14) om flypassasjerers rett til standardkompensasjon ved teknisk svikt.
Selv om teknisk svikt ikke generelt unntar flyselskapet fra å utbetale erstatning, slår
EU-domstolen imidlertid fast at enkelte tilfeller av teknisk svikt, deriblant særlig feil
som påvirker flysikkerheten, kan unnta flyselskapet fra deres ansvar for å betale
kompensasjon etter EU-forordning 261/04.  

Til informasjon ble motoren på maskinen som er stasjonert på Arlanda byttet ut 21. - 23.
mars 2018. På flyvningen fra Zakynthos til Arlanda 22. mai 2018 oppsto en teknisk feil
med motoren, som etter videre undersøkelser viste seg å være av samme type som i juni
også ble oppdaget på maskinen som er stasjonert i Oslo. Dette understreker ytterligere
at feilen skyldes fabrikasjonsfeil og ikke manglende vedlikehold. Denne motoren ble
byttet ut 23. -  25. mai 2018.  

På bakgrunn av ovennevnte mener Novair/Apollo at det ikke er grunnlag for
kompensasjon etter EU-forordning 261/04 i forbindelse med disse forsinkelsene.
Passasjerer har fått utbetalt kompensasjon etter Pakkereiseloven. På bakgrunn av at
forsinkelsen skyldes uforutsette hendelser blir fristene for forsinkelse fordoblet i dette
tilfellet. Ref. Alminnelige vilkår, § 8.2. 

Kompensasjon/diverse informasjon: 
En dagandel. Passasjerer ble bedt om å være hjemme inntil videre. De som kom til OSL
fikk: 34 passasjerer fikk overnatting Thorbjørnrud Hotell, middag og transport tilbake til
OSL. 26 passasjerer fikk overnatting Klækken Hotell, middag og transport tilbake til OSL.
Øvrige passasjerer fikk matkupong kr 400.

Det vises for øvrig til korrespondanse fra Apollo Reiser AS/Novair.

Nemnda bemerker

EU-forordning 261/2004 fastsetter felles regler for erstatning og assistanse til passasjerer
ved nektet ombordstigning og ved innstilt eller vesentlig forsinket flygning.

Ved kansellering (innstilling) av en flygning har passasjeren rett til en standarderstatning
på 250, 400 eller 600 euro (avhengig av lengden på flygningen) med mindre selskapet
kan godtgjøre at innstillingen skyldes ekstraordinære omstendigheter som ikke kunne
vært unngått selv om alle rimelige tiltak var truffet, jf. forordningen artikkel 5. Tilsvarende
gjelder ved forsinkelser som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.  

Rettstilstanden med tanke på hva som kan regnes for å være en teknisk feil har endret
seg etter at EU-domstolen avsa dom i sak C-257/14.  I  dom av 17. september 2015 -
Corina van der Lans – KLM, har domstolen uttalt at "en teknisk feil, [..], som oppstår
plutselig, som ikke kan tilskrives manglende vedlikehold, og som heller ikke er blitt
oppdaget under vanlig vedlikehold, ikke er omfattet av begrepet "ekstraordinære
omstendigheter" [..].

Det fremgår av dommen at unntak kan tenkes ved fabrikasjonsfeil og ved skader på flyet
pga. sabotasje eller terrorhandlinger.

I den foreliggende saken har nemnda innhentet uttalelse fra Luftfartstilsynet.
Luftfartstilsynet har etter gjennomgang av dokumentasjonen fra CFM konkludert med
av feilen har skjedd under bygging av motoren.  Det blir videre uttalt at ansvaret for
produksjonen av en flymotor ligger hos produsent og konstruktør.  Flyselskapet kunne
derfor ikke forhindre det som skjedde.

Nemnda legger etter dette til grunn at motorhavariet skyldes en fabrikasjonsfeil.
Selskapet har etter nemndas syn godtgjort at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Klageren har da ikke krav på kompensasjon etter EU-forordningen.

Forsinkelsen på utreisen var 13 timer og 35 minutter.  Reise med en varighet mellom
5 og 8 døgn gir først rett til erstatning når forsinkelsen er på 16 timer eller mer fordi
fristene fordobles når årsaken til forsinkelsen er en ekstraordinær omstendighet som
ikke kunne ha vært unngått selv om alle rimelige tiltak var truffet, jfr. pakkereisevilkårene
avsnitt 8.2 f) V. Erstatning er imidlertid i følge arrangøren utbetalt med en dagsandel for
en tapt feriedag, totalt kr. 430. Klageren hevder at hun ikke har fått dette utbetalt.

Klageren fikk ikke dekket hotellopphold, men måtte overnatte på flyplassen.  Det ble
utdelt matkuponger til en verdi av kr. 400 på flyplassen.  Klageren skriver at hun også fikk
en kupong på kr. 250.  Siden forhåndsbetalt mat på flyet ikke ble servert, antar nemnda
at dette beløpet er erstatning for flymaten. Da de kom frem til reisemålet måtte klageren
vente lenge på bagasjen til andre flypassasjerer, slik at hun ble sittende i en buss på
flyplassen i lengre tid.

Nemnda finner etter en samlet vurdering at det som ble levert av arrangøren lider av
mangler, jfr. pakkereiseloven § 6-1. Måten denne klageren ble tatt hånd om på flyplassen
er en del av årsaken til det.  For det første er det ikke i samsvar med EU-reglene om
assistanse til flypassasjerene at de må overnatte på en flyplass, jfr. EU-forordningen
artikkel 9 nr. 1 b). Klageren fikk heller ikke sjekket inn bagasjen slik at hun måtte passe
på den gjennom natten. For det annet er det arrangørens ansvar å få bagasjen frem
samtidig med passasjerene. 

Nemnda bemerker at det ikke er nevnt noe om forsinket bagasje i klagen. Det fremgår av
andre klager vedrørende samme flyvning at en noen passasjerer ikke fikk sin bagasje før
etter en del timer. Skulle det være tilfelle for klagerens del antar nemnda at eventuelle
ekstrautgifter i den forbindelse er dekket av reiseforsikringen.

Nemnda vil også påpeke at det beløpet som ble utbetalt til forpleining er for lavt.
Prisnivået er høyt på norske flyplasser, og det lar seg neppe gjøre å spise flere måltider
for en kupong på kr. 400.  Nemnda vet heller ikke om kupongen kan benyttes til flere
måltider.

Nemnda anbefaler at klageren gis et prisavslag på 25% av reisens pris, avrundet til kr.
800.  Til fradrag går kr. 430 hvis dette allerede er utbetalt.

Vedtak

Pakkereisenemnda anbefaler at klageren gis et prisavslag på 25 % av reisens pris,
avrundet til kr. 800.  Til fradrag i beløpet går kr. 430 hvis dette allerede er utbetalt.