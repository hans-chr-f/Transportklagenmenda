Vedtak i Pakkereisenemnda

Sammendrag

Saken gjelder hotellstandard, Santorini, Hellas.

Dato
21.05.2013

Saksnummer
277/12

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 2

Reisens pris: 9.481,-

Saken gjelder:

Saken gjelder hotellstandard, Santorini, Hellas.

Klager anfører at de hadde bestilt dobbeltrom på et 5* hotell som i katalog og på nettet
så flott ut. De fikk et lite dobbeltrom uten bord eller stoler å sitte på.

Badekaret var utrolig skittent. De ba om å få badet vasket, og da kom det en eldre mann med
en svamp og en sprayflaske. Det var ikke renhold.

Dagen etter fikk de tilbud om nytt rom eller bytte av hotell mot å betale kr.4.000,-.

De takket ja til nytt rom. Det var litt større, men også det manglet bord og stoler og var enda
mer skittent enn det første. I løpet av natten fikk de flere stikk på kroppen og en tilkalt lege
sa at det skyldtes «bed bugs», som kunne komme fra skitne madrasser. De fikk resept på
medisiner.

Det anføres videre at dobørsten på badet var full av ekskrementer, det var kloakklukt hver
ettermiddag, frokosten var uappetittlig og badekaret ble aldri vasket.

Hele reisens pris kreves refundert.

Apollo viser til den informasjon som gis på nettsidene om rengjøring og skifte av
sengetøy og håndklær. Når det gjelder insekter, vises det til reisevilkårene hvor det
opplyses om at man kan bli berørt av dette uavhengig av hotellstandard.

I følge Apollo uttalte legen som så på stikkene, at den ene gjesten hadde fått myggestikk
og den andre var han usikker på, men sikker på at det ikke var «bed bugs». Når det gjelder
størrelsen på rommet, er den som beskrevet på nettsidene.

Av guidenes log fremgår at kunden også klaget på at det ikke var tøfler og badekåper, noe
som ikke var lovet, og en rekke andre forhold. Apollo har imidlertid tilbudt kr.1.500,- per
person som kompensasjon for manglende rengjøring og andre ubehageligheter.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf. §
6-1 i pakkereiseloven. Opplysninger i kataloger og på nettet er en del av avtalen. Mangler kan
gi grunnlag for prisavslag med mindre de avhjelpes innen rimelig ti.

Etter klagers beskrivelse av hotellrommet og forholdene ellers legger nemnda til grunn at
standarden - herunder særlig renhold både ved ankomst og under oppholdet - har vært lavere
enn det som kunne forventes av et 5* hotell, selv om det som markedsføres av Apollo med 5
soler ikke nødvendigvis skal samsvare med en mer generell 5* klassifikasjon.

Det er ikke dokumentert at rommets størrelse og utstyr avvek fra det som klager etter
forhåndsopplysningene kunne forvente. Nemnda har heller ikke tilstrekkelig grunnlag for å
fastslå at insektstikkene skyldtes «bed bugs» fra skitne madrasser.

Apollos tilbud om prisavslag tilsvarer ca. 1/3 av hele reisens pris inkludert flyreisen. Nemnda
finner at dette er en passende kompensasjon.

Vedtak:

Reklamasjonsnemnda for pakkereiser kan ikke anbefale prisavslag utover det som er tilbudt.

Vedtaket var enstemmig.