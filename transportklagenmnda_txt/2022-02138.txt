Vedtak i Pakkereisenemnda

Sammendrag

Krav om prisavslag grunnet dårlig rengjøring, hotellstandard, all inclusive og service.

Dato
17.11.2022

Saksnummer
2022-02138

Tjenesteytere
TUI Norge AS

Klager har i det vesentlige anført

Klagen gjelder en pakkereise for to voksne og fire barn med innkvartering i Doryssa
Village Superior Familierom x 2 med hageutsikt, balkong eller markterrasse og all
inclusive på Blue Star Doryssa Seaside Resort, Pythagorion, Samos perioden 12.07.2022 -
26.07.2022. Totalpris 165 464 kroner. 

Klager var ikke fornøyd med:
- Hotellstandarden generelt
- Manglende rengjøring
- All inclusive
- Hotell

Klager skriver at det var dårlig rengjøring av rommene hver dag, i tillegg til at rommet
var dårlig rengjort ved ankomst, blant annet var toalettet var ikke vasket og en av
madrassene var våt av urin. Klager skriver at det var mugg i dusjen og vasken. Videre har
klager lagt ved bilder av en skitten dusj, en skitten vegg og rot på rommet. 

Klager var ikke var tilfreds med all inclusive, blant annet pga. dårlig hygiene blant
serveringspersonalet. Ved hvert måltid måtte de vente lenge på rene glass og tallerkener.
Det virket som om hotellet hadde for mange gjester enn de kunne håndtere. I
barnebuffeen ble det servert det samme hver dag. Klager endte opp med å betale
dobbelt så mye i mat, fordi de måtte ut av hotellet for å spise. Klager hadde forventet
mye høyere standard og utvalg på mat og drikke. 

Klager skriver at de har tatt opp flere forhold med personalet på hotellet, men ble møtt
med en nedlatende tone og liten forståelse, blant annet hadde klagers kone en negativ
opplevelse på hotellets spa. Klager har ved flere anledninger opplevd at hotellpersonalet
ikke møtte klager og hans familie med noe form for respekt
eller service. Utover ferien ble konfrontasjonene så ubehagelige at barna ikke torde gå
alene på hotellområdet på kveldstid.

Madrassene i køyesengene var harde og gikk ikke an å sove på. For at de skulle kunne
sove noe greit måtte alle sove i samme dobbeltseng.

Klager skriver at han tok kontakt med en av TUIs guider allerede dag 4 av ferien, noe som
ikke er loggført i TUIs system. Klager mener dette var et helt klart tillitsbrudd og at TUIs
representant burde ha loggført dette for klagers sikkerhet i forhold til dokumentasjon.

Klager mener at det ikke er noe ved hotellet som tilsvarer 5 stjerner. Klager har reist
mye og bor kun på 5 stjerners hotell/resorts. Blue Star Doryssa Seaside Resort mener
klager tilsvarer et 3 stjernes hotell. Klager skriver at de igjennom hele oppholdet så etter
flybilletter for å kunne reise hjem, men pga. streik og fulle avganger lot det seg ikke gjøre.

Klagers krav: Minst 50 % av reisens pris. 

Det vises for øvrig til korrespondanse fra klager.

Tjenesteyterne har i det vesentlige anført
TUI har anført at hotellet har vært i TUIs regi i flere år, har mange stamgjester og
anmeldelsene fra TUIs kunder er generelt flotte. Hotellet er klassifisert med TTTT+ og
er dermed ikke et fem-stjernes hotell. TUI viser til TripAdvisor under hotelbeskrivelsen
hvor det fremgår at hotellet får en score på 4 av 5 mulige på service og 4,5 på rengjøring,
hvilket indikerer at det ikke er et hotell hvor TUI normalt har problemer med hverken
service eller rengjøring.

TUI har studert klagers bilder og mener, at alle de mangler som klager påpeker kunne
blitt avhjulpet med en ekstra rengjøring av badet og nytt sengetøy dersom klager hadde
tatt kontakt med TUIs guider. Tilbudet av mat på all inclusive svarte ikke opp til klagers
forventninger. TUI har tatt kritikken til etterretning, men kan ikke se at dette utgjør en
mangel som berettiger til prisavslag. TUI har notert seg klagers bemerkninger om at han
og hans familie mottok trusler fra hotellpersonalet under oppholdet på hotellet. TUI er
imidlertid ikke kjent med innholdet i truslene. 

TUI viser til ”Message History” med all korrespondanse mellom klager og TUIs guider
på reisemålet. Tidlig på morgenen den 24. juli, dagen ette at klager hadde skrevet til
guidene, ba guidene klager om å møte dem samme ettermiddag for å snakke om saken.
Dette aviste klager. TUI har anført at det i «Message History» fremgår at klager først
rettet en henvendelse til TUIs guider den 23. juli 2022 kl. 11:45, 11 dager etter ankomst.
TUI kan ikke se at klager har hatt kontakt med guidene før denne henvendelsen. I klagers
første beskjed til guidene den 23. juli 2022 kl. 16:39, har klager ikke skrevet noe om at
han hadde hatt kontakt med TUIs guider tidligere i ferien. 

TUI legger derfor til grunn at klager først tok kontakt 11 dager etter ankomst med hensyn
til dårlig renhold og mangler på rommene, all inclusive, hotellservicen og den negative
opplevelsen på hotellets spa. I henhold til «Message History», skriver klager i beskjeden
til TUI den 24. juli 2022, at han ikke ønsker å fortsette samtalen med guidene, men i
stedet vil ta saken opp med TUI i Norge efter hjemkomst.

TUI mener at klager ikke har tatt kontakt med TUIs representanter uten ubegrunnet
opphold og dermed ikke gitt TUI en mulighet til å besiktige og avhjelpe manglene
jf. reisevilkårene pkt. 8.2 a). TUI kan derfor ikke se at det foreligger grunnlag for å
kompensere klager. TUI viser til pkt. 8.2 i TUIs reisevilkår, som klager ved bestilling av
reisen bekrefter å ha lest og akseptert, samt til reisens bekreftelse side 3 og 4. Guidene
finnes på hotellet flere dager i uken, noe som fremgår av hotelldokumentet som klager
fikk tilsendt sammen med bekreftelsen på reisen straks etter bestilling. 

TUI kan ikke se at det foreligger grunnlag for prisavslag.

Det vises for øvrig til korrespondanse fra TUI Norge AS.

Nemnda bemerker

Klagen gjelder en pakkereise for to voksne og fire barn med innkvartering i Doryssa
Village Superior Familierom x 2 med hageutsikt, balkong eller markterrasse og all
inclusive på Blue Star Doryssa Seaside Resort, Pythagorion, Samos perioden 12.07.2022 -
26.07.2022. Totalpris 165 464 kroner. 

Klager var ikke fornøyd med:
- Hotellstandarden generelt
- Manglende rengjøring
- All inclusive
- Hotell

Klager skriver at det var dårlig rengjøring av rommene hver dag, i tillegg til at rommet
var dårlig rengjort ved ankomst, blant annet var toalettet var ikke vasket og en av
madrassene var våt av urin. Klager skriver at det var mugg i dusjen og vasken. Videre
har klager lagt ved bilder av en skitten dusj, en skitten vegg og rot på rommet. Klager
var videre misfornøyd med maten på hotellet som var av dårlig kvalitet og samme hver
dag. Klager opplevde også hotellets ansatte som nedlatende og at det ikke ble gitt god
service. 

Det er omtvistet hvorvidt klager tok opp forholdet med TUIs representant på stedet.
Forholdet er i så fall ikke loggført i TUI sine systemer, og bevissituasjonen her er at det er
påstand mot påstand. 

Den reisende skal uten ugrunnet opphold underrette arrangøren om mangler
ved reisetjenester som inngår i pakkereiseavtalen jfr. § 26. Det følger av Prop.54 L

(2017-2018) s. 119 at retten til å reklamere ikke faller bort selv om man reklamerer
senere. Sen reklamasjon kan likevel få betydning for beregning av prisavslag eller
kompensasjon dersom en tidlig reklamasjon ville ha ført til at tapet kunne vært
unngått eller ville ha blitt mindre. Det er på det rene at klager ikke fremmet en skriftlig
reklamasjon mot tjenesteyter før etter hjemkomst. Slik de påberopte forhold er
beskrevet som i særlig grad knytter seg til mangelfullt renhold på hotellrommet, mener
nemnda at forholdets art tilsier at dette ville vært relativt enkelt for tjenesteyter å gjøre
noe med på selve reisestedet enten ved rombytte, hotellbytte eller ev. faktisk renhold
av rommet. Selv om hotellet ikke var kategorisert som et 5 stjerners hotell, var hotellet
av TUI gitt TTTT+, noe som etter nemndas vurdering tilsier en skjerpet forventning til
både renhold, service, kvalitet på mat mm. Nemnda mener derfor, uavhengig om klager
tok opp forholdet på stedet eller ikke, at det skal utmåles et mindre prisavslag til klager.
Nemnda anbefaler at dette settes til 8 000 kroner som er fastsatt etter en skjønnsmessig
vurdering. Nemnda anbefaler at klager tilkjennes 8 000 kroner.

Vedtak

Pakkereisenemnda anbefaler at klager gis delvis medhold.