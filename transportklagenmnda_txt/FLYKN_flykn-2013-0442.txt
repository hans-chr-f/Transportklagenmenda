Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.03.2014

Saksnummer
442/13F

Tjenesteyter
Wizz Air

Krav om standarderstatning grunnet forsinkelse.

Klager har i det vesentlige anført:

Klager skulle reise fra Sandefjord til Poznan den 18. mai 2013 med W6 1980. Flyet ble 3 t 40
min forsinket.

Klager ble ikke informert om sine rettigheter.

Klager krever standarderstatning i henhold til EU-forordning 261/2004.

Wizz Air har i det vesentlige anført:

W6 1980 ble forsinket som følge av uforutsett teknisk feil.

Forsinkelsen er ikke kompensasjonsberettiget i henhold til EU-forordningen, da årsaken til
hendelsen var ekstraordinære omstendigheter som ikke kunne vært unngått selv om alle
rimelige tiltak var truffet.

Wizz Air ønsker å refundere klagers eventuelle utgifter i ventetiden mot originale kvitteringer,
men kan ikke imøtekomme hans krav utover dette.

Det vises for øvrig til Wizz Airs brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 3 timer og 40 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Wizz Air har opplyst at forsinkelsen skyldtes feil på flyets bremser. I e-post til nemnda av
27. november 2013 opplyser Wizz Air at de vil sende inn teknisk logg i løpet av en uke.
Teknisk logg eller annen dokumentasjon som viser feilen er ikke sendt inn. Wizz Air har
således ikke godtgjort at forsinkelsen skyldtes en ekstraordinær omstendighet som ikke
kunne vært unngått selv om alle rimelige tiltak var truffet. Klager har etter dette rett til en
standarderstatning på 250 euro.

Nemnda anbefaler at Wizz Air utbetaler standarderstatning.

Det står påstand mot påstand om klager ble gitt tilstrekkelig informasjon om forsinkelsen. De
foreliggende opplysninger gir ikke tilstrekkelig grunnlag for å ta stilling til dette.

Vedtak:

Transportklagenemnda - fly anbefaler at Wizz Air utbetaler en standarderstatning på 250 euro.

Vedtaket var enstemmig.