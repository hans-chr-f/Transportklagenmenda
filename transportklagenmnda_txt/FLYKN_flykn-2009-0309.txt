Vedtak i Transportklagenemnda - Fly

Sammendrag

Krav om erstatning for utlegg til mat ved forsinkelse.

Dato
18.06.2010

Saksnummer
309/09F

Tjenesteyter
Norwegian Air Shuttle ASA

Krav om erstatning for utlegg til mat ved forsinkelse.

Klager har i det vesentlige anført:

Klager skulle sammen med sin familie reise fra Gardermoen til Værnes 15. oktober 2009 kl.
22.45. De ankom Gardermoen fra Egypt kl 19.45 og prøvde derfor å få endret sine billetter
til en tidligere avgang, men det kostet en «formue» så de bestemte seg for å vente til sin
opprinnelige avgang kl. 22.45

Etter en tids venting kom det opp på tavlen at flyet var forsinket. Klager kjøpte da pizza på
Peppes Pizza til seg og familien. Avgangen ble ytterligere forsinket, totalt ble forsinkelsen på 2
timer og 30 minutter.

Klager var i kontakt med Norwegian på Gardermoen ca kl 23.45. Vedkommende klager var i
kontakt med opplyste ikke noe om matbilletter. Hadde klagerne fått beskjed om dette på det
daværende tidspunkt hadde de takket ja til det.

I følge Norwegian vilkår har de reisende krav på mat ved forsinkelse. Klager ønsker å få
refundert sitt utlegg til mat ved forsinkelse på kr 389.

Norwegian har i det vesentlige anført:

Norwegian hefter for «care» for sine passasjerer om flyet er over to timer forsinket. I dette
tilfellet hadde klager kjøpt mat og drikke før det oppsto en forsinkelse på to timer, og da er
ikke Norwegian pliktig til å refundere klagers utgifter til mat. Kan klager fremvise kvittering på
at det er blitt handlet mat i den aktuelle perioden er Norwegian villig til å dekke dette.

Matkuponger vil bli delt ut ved forsinkelser om det da ikke forsinker ombordstigningen.

Nemnda bemerker:

Når flyselskapet med rimelighet forventer at en flygning vil bli forsinket i forhold til den
planlagte avgang med inntil to timer for flyvninger på høyst 1 500 km, skal flyselskapet tilby
måltider og forfriskninger som står i rimelig forhold til ventetiden, jf EU forordning 261/2004
artikkel 6 jf artikkel 9.

Det er i utgangspunktet forventningen om forsinkelsens lengde som er avgjørende. Dersom
man med rimelighet antar at forsinkelsen vil bli på over to timer plikter flyselskapet å tilby
måltider og forfriskninger. Plikten inntreffer ikke først etter at flyet faktiske er forsinket med to
timer, slik Norwegian har anført.

Avgangen ble i dette tilfellet forsinket med 2 timer og 26 minutter. Det fremkommer ikke av
saken når Norwegian visste noe om lengden på forsinkelsen, men det fremkommer av klagers
brev at avgangen ble utsatt minst to ganger.

Opprinnelig avgang fra Gardermoen var kl 22.45. Dette var kort tid før restauranten stengte.

Dette tilsier at matkuponger burde bli levert ut på et tidlig tidspunkt dersom Norwegian med
rimelighet måtte forvente en forsinket avgang på minst to timer.

Nemnda finner i dette tilfellet ikke sannsynliggjort vilkårene for å tilby mat og drikke ikke var til
stede, og anbefaler at Norwegian dekker klagernes matutgifter med kr 389.

Vedtak:

Flyklagenemnda anbefaler at klager gis en erstatning på 389 kroner.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS Norge AS

Janne G. Soløy, Widerøe's Flyveselskap AS