Vedtak i Pakkereisenemnda

Sammendrag

Krav om refusjon av hotellkostnaden da klager bestilte to likelydende pakkereiser.

Dato
12.02.2016

Saksnummer
85/15P

Tjenesteyter
Norwegian Holidays

Saken gjelder:

Krav om refusjon av hotellkostnaden da klager bestilte to likelydende pakkereiser.

Klager har i det vesentlige anført:

Klager bestilte en pakkereise med Norwegian Holidays til Riga med innkvartering på Hotel
Welton Old Riga Palace i perioden 02.03.15 - 06.03.15.

Dette var klagers første bestilling av en pakkereise på Norwegian Holidays nettside. Klager
tastet feil og fikk ikke notert seg referansenummeret på reisen.

Klager regnet med at det ville komme en bekreftelse på e-post slik det vanligvis gjør ved
billettbestillinger på fly. Etter et par dager så klager at betalingen for reisen var trukket fra
hans bankkonto. Han sendte da en e-post til norwegianholidays.com og ba om en bekreftelse.
Dagen etter fikk han en beskjed om at de ikke kunne finne en slik bestilling i klagers navn.
For å sikre seg reisen, bestilte klager derfor eksakt samme reise en gang til. Samme dag kom
det bekreftelse fra Norwegian Holidays om at den første bestillingen var funnet ved å bruke
klagers to etternavn i søket.

Klager ba om at det første beløpet som ble trukket måtte betales tilbake, men fikk til svar at
det forhåndsbetalte hotellrommet ikke kunne refunderes av Norwegian Holidays.

Ved ankomst Hotel Welton Old Riga Palace i Riga ble misforståelsen straks oppklart, men
hotellet ønsket heller ikke å refundere det ene hotellrommet som klager ikke fikk benyttet.
Hotellets resepsjon ba klager ta saken opp med reisearrangøren ved hjemkomst.

På grunn av den tekniske misforståelsen krever hotellet at klager betaler for 2 rom, mens
klager bare benyttet det ene rommet under sitt opphold i Riga.

Klager ønsker å få refundert hotellkostnaden.

Det vises for øvrig til klagers brev.

Norwegian Holidays har i det vesentlige anført:

Klager la ved begge bestillingene inn sin egen e-postadresse, men adressen var skrevet feil.
Det er årsaken til at han ikke mottok bekreftelse hverken ved den første eller den andre
bestillingen. Norwegian Holidays system registrerer ikke e-postadresser som er skrevet feil.

Det er sendt billetter til klagers mail ved begge bestillingene, men da til en e-postadresse
som ikke eksisterer. Norwegian Holidays kan ikke ta ansvar for at klager ikke mottok
reisedokumentene og bestilte nye billetter, og endte opp med en dobbeltbestilling.

Klager tok først kontakt med Norwegian Holidays etter at han hadde gjennomført den andre
bestillingen. Klager har heller ikke anført at han undersøkte om den første billetten var
belastet før han bestilte en ny.

Norwegian Holidays viser til sine vilkår hvor følgende fremgår:

«AVBESTILLING OG ENDRING

I utgangspunktet er det ikke mulig å endre eller av bestille pakkereiser som er kjøpt hos
Norwegian Holidays. Ubenyttede pakkereisesegmenter kan ikke endres eller refunderes.»

En pakkereise bestilt hos Norwegian Holidays er følgelig ikke refunderbar. Likevel har klager
fått refundert prisen for flybillettene på kr 952. Men de kan ikke imøtekomme klagers krav om
refusjon av hotellkostnaden.

Det vises for øvrig til brev fra Norwegian Holidays.

Nemnda bemerker:

Saken gjelder spørsmålet om hvem som bør bære det økonomiske ansvaret for at klageren
booket samme reise to ganger.

Nemnda legger til grunn at klageren fikk en bekreftelse på bookingen etter første bestilling.
Klageren erkjenner i sitt brev av 11. mars 2015 at han ved en feil kom til å stryke bekreftelsen
med referansenummeret. Han anfører at han et par dager senere så at reisen var trukket fra
hans bankkonto, men da han ikke mottok en ny bekreftelse på den første bestillingen, bestilte
han på nytt. Så vidt nemnda kan se er partene enige om at klageren oppga en mailadresse
som inneholdt feil. Det var årsaken til at han ikke mottok flere mailer fra Norwegian Hollidays i
forbindelse med sin første bestilling.

Nemnda finner å måtte legge til grunn at klageren burde ha undersøkt bedre før han bestilte
en ny reise. Han mottok en bekreftelsesmail på første bestilling, som ved en feil ble strøket.
I første bestilling la han også inn feil mailadresse, slik at det ikke var mulig for systemet å få
sendt ham billetter etc. Nemnda kan etter dette ikke se at klageren har krav på å få refundert
hotellutgiftene i forbindelse med bestilling nr. 2. Det er opplyst at hotellet ikke er villig til å
refundere arrangøren prisen for et forhåndsbestilt og betalt rom. Nemnda har merket seg at
arrangøren har tilbakebetalt det flybilletten i forbindelse med bestilling nr. 2 kostet.

Vedtak:

Pakkereisenemnda kan ikke anbefale at det blir gitt ytterligere refusjon i dette tilfellet.

Vedtaket er enstemmig.