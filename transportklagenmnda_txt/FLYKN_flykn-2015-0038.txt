Vedtak i Transportklagenemnda - Fly

Sammendrag

Krav om refusjon av utgifter grunnet feilaktig markedsføring.

Dato
28.08.2015

Saksnummer
0038/15F

Tjenesteyter
Bravofly

Klager har i det vesentlige anført:

Klager bestilte flybilletter annonsert på Finn.no og på Bravofly.com til kroner 6 260. Klager
endte opp med å betale kroner 6 804 for reisen, altså 544 kroner mer enn det som ble
annonsert. Klager mener dette er brudd på markedsføringsloven og krever mellomlegget
refundert.

Det vises for øvrig til klagers brev.

Bravofly har i det vesentlige anført:

Klager bestilte en reise på Bravofly.com t/r Oslo - Havana med Aeroflot:

Billettens pris EUR 739, 98

Kredittkortgebyr EUR 50, 00

Bravoflys serviceavgift EUR 9, 60

Totalt EUR 799, 58

Klager betalte totalt -EUR 747,04 for reisen inkludert avgifter, han har altså fått =EUR 52,54 i
rabatt.

Alle gebyr vises på den siste siden på Bravoflys nettside når man bestiller en reise.

Dersom klager hadde betalt reisen med et debetkort i stedet for et kredittkort ville avgiften på
GBP 50 blitt trukket fra i prisen.

Prisene som kommer frem på Bravoflys nettsider er korrekte. Bravofly kan ikke imøtekomme
klagers krav.

Nemnda bemerker:

Bravofly er en formidler av flyreiser. Ved kjøp gjennom Bravofly betaler man for flybilletten
samt for Bravoflys tjenester. Ved kjøp gjennom Bravofly.no får man før man bekrefter kjøpet
opp en samlet pris for billetten samt hvilke elementer prisen er satt sammen av, herunder
gebyrer.

Nemnda legger til grunn at klager aksepterte den endelige pris. Han er således bundet av
denne. Nemnda finner følgelig ikke å kunne anbefale at klager gis medhold i sitt krav om
refusjon av deler av det betalte beløpet.

Klager mener Bravoflys markedsføring er misvisende. Det faller utenfor nemndas kompetanse
å ta stilling til dette. Spørsmålet må eventuelt rettes til Forbrukerombudet.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.