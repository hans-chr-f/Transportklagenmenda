Vedtak i Pakkereisenemnda

Sammendrag

Saken gjelder hotellstandard, Tenerife

Dato
06.02.2013

Saksnummer
87/12

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 2

Reisens pris: kr 20.250,-

Saken gjelder:

Saken gjelder hotellstandard, Tenerife

Klager anfører at de ikke fikk det de ble lovet ved bestillingen.

Ved bestillingen reserverte de seg mot leilighet over to plan og uttrykte ønske om utsikt mot
sjø, men fikk opplyst at dette ikke kunne bestilles på forhånd.

De fikk leilighet i 5.etg uten heis, på skyggesiden med utsikt mot hustak.

Dagen etter fikk de byttet til leilighet mot gaten og med heis. Det var ingen utsikt og ingen
sol verken morgen eller kveld. Sterk støy fra kl 2000 til kl 2330 fra restauranten under. Etter
telefon med Ving på stedet ble de tilbudt annen leilighet, men da heller ikke alternativet
hadde solutsikt, var det ikke bryet verd å bytte.

Ving har anført at det fremgår av hotellbeskrivelsen at hotellet består av flere
bygninger med leiligheter som vender forskjellige retninger og at bestemte rom ikke
kan garanteres. Det er også opplyst at det er heis «i noen bygninger».

Det fremgår også at noen av 2-roms leilighetene er i to etasjer med smal trapp til soverom.
Klager hadde bestilt 2-roms leilighet.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen,
pakkereiseloven § 6-1. Mangler kan gi grunnlag for forholdsmessig prisavslag med mindre de
blir avhjulpet innen rimelig tid etter at turoperatør har blitt informert om problemet.

Klager har i dette tilfelle bestilt 2-roms leilighet og uttrykt ønske om rom med utsikt mot sjø.
Han ble ved bestillingen opplyst at slikt ønske blir notert og videreformidlet til hotellet, men at
det ikke kan garanteres at ønsket blir innfridd.

Informasjonen om hotellet opplyser at hotellet består av flere bygninger og har leiligheter
som vender mot forskjellige retninger. Det er videre opplyst at 2-roms leiligheter består av
to typer - noen med ballkong mot hage og noen mot  «omgivelsene». Det er også uttrykkelig
opplyst om at noen av 2-roms leilighetene er i to etasjer med smal trapp til soverom og bad.

Med utgangspunkt i bestillingen og Vings beskrivelse av leilighetene og hotellet kan ikke
Reklamasjonsnemnda se at det foreligger noen mangel i pakkereiselovens forstand. Klager
har riktignok vært «uheldig» med den/de tildelte leiligheter, men så vidt nemnda kan se har
han fått leilighet i henhold til bestillingen.

Vedtak:

Reklamasjonsnemnda for pakkereiser kan ikke anbefale at det gis noe prisavslag.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske, Amisol AS

Hanne Åsell, Star Tour AS