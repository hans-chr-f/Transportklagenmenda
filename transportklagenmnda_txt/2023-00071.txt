Vedtak i Transportklagenemnda - Sjø

Sammendrag

Krav om frakt av motorsykkel.

Dato
09.03.2023

Saksnummer
2023-00071

Tjenesteytere
Hurtigruten Global Sales AS

Klager har i det vesentlige anført

Klager booket reise for to personer og ett kjøretøy (motorsykkel) fra Kristiansund til
Bergen den 27. desember 2022 med Hurtigruten. Motorsykkelen skulle videre befraktes
fra Bergen til eget bosted med egen bil og tilhenger som stod i Bergen. 

Hurtigruta var ca. 1 1/2 time forsinket og gikk ikke til kai i Kristiansund, angivelig på grunn
av for mye vind. Etter endel undersøkelser og muntlig avtale over telefon tok klager taxi
til Molde for å ta Hurtigruta derfra, mens Hurtigruta bekreftet å ta hånd om motorsykkel
og frakt av denne. 

Refusjon av taxi og andre utgifter er under behandling, og i utgangspunktet ikke en del
av denne saken.

Skipet ankommer Bergen i rute, men motorsykkelen ankom den 2. januar 2023. 

Klager mener at Hurtigruten skal ta ansvaret og kostnaden for befraktning av
motorsykkelen til sitt hjemsted grunnet forsinkelsen. Hurtigruten bestrider dette, og
hevder at klager må ta ansvaret og kostnaden.

Tjenesteyterne har i det vesentlige anført
Hurtigruten har anført at anløpet i Kristiansund ble kansellert på grunn av vær.
Hurtigruten har gitt klager et transporttilbud som minst er like godt som det lovgivningen
krever. Erstatningskravet fra klager knytter seg til frakt av kjøretøy fra Bergen (som var
bestemmelsesstedet i avtalen) og til klagers hjemsted. Det foreligger ikke hjemmel til å
kreve erstatning for dette, og det er hverken avtalt at Hurtigruten skulle sørge for slik
frakt eller betale for dette. Følgelig avvises kravet fra klager.

Overstyrmannen på MS Polarlys besluttet å kansellere anløpet i Kristiansund 27.
desember 2022 på grunn av vær. Det var krevende værforhold med stiv kuling/liten
storm, som medførte at skipet ikke kunne legge til i Kristiansund. Påstigende gjester i
Kristiansund, herunder klager, ble kontaktet og informert.

Klager fikk tilbud om å reise med taxi til neste havn (Molde), for så å gå om bord på
skipet der og ankomme Bergen som planlagt. Hurtigruten dekker taxiregningen. Dette
ble akseptert av klager, og Hurtigruten sin forpliktelse etter EU nr. 1177/2010 (om
passasjerers rettigheter på reise til sjøs og på innlands vannvei) Artikkel 18 er oppfylt. 

Det spesiell i denne saken var at «kjøretøyet» vise seg å være en uregistrert motorsykkel.
Hurtigruten tilbød å ta med kjøretøyet på neste mulige avgang fra Kristiansund til
Bergen. Dette ble akseptert av klager, og kjøretøyet ble transportert til Bergen og levert
der den 2. januar 2023. Da skipet ankom Bergen ble det sendt SMS varsel til gjesten fra
Nor Lines om at kjøretøyet måtte hentes ved Jektevik terminalen i Bergen havn.

Klager hevder at det er avtalt transport av kjøretøyet videre til hjem til han sin
privatadresse. Dette er ikke dokumentert, og påstanden tilbakevises både av
overstyrmann og resepsjonen på skipet. I dette tilfellet var bestemmelsesstedet for
reisen med Hurtigruten Bergen, og Hurtigruten fraktet både gjester og kjøretøy til
Bergen. Slik saken ligger an, hadde ikke Hurtigruten noe ansvar utover dette. Det vises
særlig til at forsinkelsen skyldes værforhold som ikke gjorde det mulig for skipet å legge
til i Kristiansand den 27. desember 2022. Dette er forhold som Hurtigruten ikke råder
over, og forsinkelsen til Bergen skyldes ikke feil eller forsømmelser fra Hurtigruten sin
side. Det foreligger ikke uaktsomhet. Hurtigruten tilbød å gjennomføre transporten så
snart som mulig til bestemmelsesstedet. Det er følgelig ikke grunnlag for erstatning,
hverken etter Sjølovens Del IV eller EU nr. 1177/2010 Artikkel 19, jf. Artikkel 20 nr. 4. 

Det påpekes at klager ikke har betalt ekstra for å sende motorsykkelen med skipet.
Hurtigruten tillater passasjerer å frakte sine registrerte kjøretøy kostnadsfritt når de
reiser med skipet som passasjerer. Fordi motorsykkelen var uregistrert, skulle denne
egentlig å ha vært sendt som cargo, med en betydelig ekstrakostnad.

Nemnda bemerker

Etter det nemnda forstår, krever klager dekket kostnader for frakt av motorsykkel fra
Bergen til sitt hjemsted, da Hurtigruten ble forsinket. Klager har anført at han hadde
bil og tilhenger stående klar i Bergen til planlagt ankomst den 28. desember 2022.
Hurtigruten ankom først 2. januar 2023. 

Den opprinnelige avgangen fra Kristiansund den 27. desember 2022 ble kansellert
grunnet stiv kuling. Klager fikk dekket taxi til Molde for avgang der til Bergen, i henhold til
EU-forordning nr. 1177/2010 artikkel 18, og ankom Bergen som oppsatt. Etter avtale ble
klagers motorsykkel tatt med på neste mulige avgang fra Kristiansund og ankom Bergen
den 2. januar 2023. 

Det er ikke dokumentert at det var noen avtale mellom klager og Hurtigruten om at
de skulle frakte motorsykkelen fra Bergen, slik at det ikke foreligger noe grunnlag
for erstatning på avtalerettslig grunnlag. Nemnda kan heller ikke se at det foreligger
noe annet grunnlag for erstatning. Klager fikk dekket alternativ reise fra Kristiansund
til Molde, og ankom Bergen som avtalt. Motorsykkelen ble også fraktet til Bergen
uten kostnader for klager. Den var riktignok noen dager forsinket, men det er ikke
sannsynliggjort noe tap for klager som følge av denne forsinkelsen.

Vedtak

Transportklagenemnda sjø finner ikke å anbefale at klager gis medhold.