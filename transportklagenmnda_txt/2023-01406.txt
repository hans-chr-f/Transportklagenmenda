Vedtak i Transportklagenemnda
- Kollektivreiser

Sammendrag

Krav om at selskapet dekker drosjeregning, Flex-betaling og
porto. Anført at det ble oppgitt feil informasjon på telefon.

Dato
16.08.2023

Saksnummer
2023-01406

Tjenesteytere
Østfold Kollektivtrafikk

Klager har i det vesentlige anført

Klager anfører at de kjøpte en Flex-reise til Moss sykehus den 20. februar 2023 på
telefon. Klager anfører at de fikk spørsmål om de også ville ha tur tilbake fra sykehuset,
men de sa nei, siden de ikke visste hvor lang tid det tok.

Klager anfører at de ventet på Flex-holdeplassen kl. 09.30. Klager anfører at bussen først
kjørte en passasjer til Rygge Storsenter og spurte om de skulle til bussholdeplassen i
byen. Klager anfører at de svarte at de skulle til sykehuset. Klager anfører at de da fikk
beskjed om at Flex ikke kjører til sykehuset. Klager anfører at det visste jo ikke de. Klager
anfører at de måtte ta drosje for å rekke timen, ellers måtte de betale 1500 kroner.

Klager anfører at dette i første rekke ikke dreier seg om penger, men om at Østfold
Kollektivtrafikk ikke vil innrømme at de har betjening som ikke er opplært.

Klager viser til et annet eksempel der personen de snakket med på telefon oppga
feilaktig informasjon om når det gikk buss tilbake fra sentrum.

Det vises til klagers øvrige anførsler i fremlagt dokumentasjon.

Klager krever at Østfold Kollektivtrafikk dekker totalt 330 kroner for drosjeregning, Flex-
betaling og porto.

Tjenesteyterne har i det vesentlige anført
Østfold Kollektivtrafikk ser at det er blitt tatt imot en Flex-bestilling på klager per telefon,
for avreise den 20. februar 2023 fra møteplass 36 Solielunden/Bekkeliveien kl. 09.30 til
møteplass 1 Moss bussterminal, og for å reise videre med ordinær buss til Moss sykehus
kl. 09.50. Det er ikke mulig for Østfold Kollektivtrafikk å legge inn en Flex-bestilling til
Moss sykehus, da det ikke finnes et Flex-tilbud direkte dit. Det ble tydelig opplyst om at
man må ta ordinær buss videre fra Moss bussterminal til sykehuset.

Hadde klager ringt Østfold Kollektivtrafikk der og da, kunne Østfold Kollektivtrafikk også
ha informert om misforståelsen og hjulpet klager videre med bussen. Man kan da bruke
samme billett kjøpt for Flex videre på bussen. Østfold Kollektivtrafikk dekker ikke drosje
når det finnes et busstilbud på strekningen.

På Østfold Kollektivtrafikks nettsider finner man både informasjon om Flex og ordinær
buss. Hva som gjelder i forbindelse med reisegarantien, og tydelig kontaktinformasjon
for både e-post og telefon finner man også der.

Det kan for øvrig nevnes at Østfold Kollektivtrafikk i disse dager oppgraderer systemene
for Flex-bestillingstransport slik at kunden vil kunne få en ordrebekreftelse med tydelig
informasjon om bestillingen, med tid og sted for av-/påstigning. Det vil bidra til at slike
misforståelser kan unngås, og Østfold Kollektivtrafikk kan levere en bedre og mer
oversiktlig tjeneste til kundene.

Nemnda bemerker

Klager krever erstatning for kjøpt Flex-billett, drosjeregning og porto.

Klager har anført at det ble bestilt Flex-reise til Moss sykehus, men at det deretter viste
seg at Flex ikke tilbys til sykehuset. Klager har anført at det ble gitt feilaktig informasjon
på telefon.

Østfold Kollektivtrafikk har oppgitt at det ble lagt inn en bestilling for Flex-reise til Moss
bussterminal og ordinær bussreise videre til Moss sykehus. Østfold Kollektivtrafikk har
oppgitt at det ble opplyst om at man må ta ordinær buss videre fra bussterminalen til
sykehuset.

Nemnda finner det uklart nøyaktig hva som ble sagt på telefon mellom klager og Østfold
Kollektivtrafikks representant. Nemnda finner at saken reiser bevisspørsmål som
vanskelig kan klarlegges under saksbehandlingen. Saken avvises derfor i henhold til
transportklagenemndforskriften § 6-2 d.

Vedtak

Saken avvises.