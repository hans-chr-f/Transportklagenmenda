Vedtak i Transportklagenemnda - Fly

Sammendrag

Krav om erstatning for utgifter til ny hjemreise etter kansellert avgang.

Dato
21.03.2023

Saksnummer
2022-01757

Tjenesteytere
Norwegian Air Shuttle

Klager har i det vesentlige anført

Klager og hennes medreisende hadde billetter med Norwegian og skulle reise fra Split til
Stavanger den 2. juli 2022 med DY1987 kl. 21.00.

På avreisedagen sjekket de ut fra hotellet kl. 10.00 og hadde avtalt at taxi skulle hente
dem kl. 16.30. Kl. 15.00 så de i Norwegian-appen at flyet var kansellert av operasjonelle
årsaker. Det var da 35 grader i skyggen. De måtte finne en løsning, men så at neste
flygning ikke var før dagen etter. Deretter prøvde de umiddelbart å kontakte Norwegian
per telefon, men fikk beskjed om stor pågang og lang ventetid. De begynte som nr. 47 i
køen, ventet i 60 minutter, så ble forbindelsen brutt.

I mellomtiden, ved hjelp av den andre mobilen, leste de reglene som gjelder ved
kansellering, og der sto det at du enten kan velge ny reise tildelt av Norwegian eller
booke ny reise selv. Da de to neste flightene ble utsolgt mens de sto der, valgte de å
booke ny hjemreise selv fra Split 3. juli via Oslo med overnatting der og videre mandag
4. juli med ankomst Stavanger kl. 9.00. De fikk bekreftelse på denne reisen i appen.
Underveis i prosessen mottok de et forslag fra Norwegian om retur via København, med
ankomst Stavanger kl. 19 mandag kveld. Klager og hennes medreisende verken bekreftet
eller kansellerte denne reisen, av frykt for å gjøre feil, da det står i informasjonen fra
Norwegian at du ikke kan få refusjon om du gjør det.

Fordi de ikke fikk kontakt med Norwegian, måtte de ta et akutt valg, og det ble å bekrefte
reisen de selv fant og benytte denne. Reisen ble rimeligere totalt sett og hadde tidligere
hjemkomst. På grunn av utfordringer med panikkangst, ble hele situasjonen både
triggende og angstskapende for den ene av dem. Det var hetebølge og svært krevende å
sitte på en fortauskant og håndtere dette på egenhånd, på små mobilskjermer.

Klager sendte en klage til Norwegian og fremsatte krav om refusjon av utgiftene til to
nye flybilletter, hotellovernattinger og mat/drikke i forbindelse med ny hjemreise på
totalt kr. 16305 i henhold til fremlagte kvitteringer. I tillegg krevde de standarderstatning
på 400 euro per person, totalt 800 euro, i henhold til EU-forordning 261/2004.
de fikk til svar at Norwegian ville refundere alle utgiftene det var søkt om, samt
utbetale standarderstatning. Norwegian har utbetalt standarderstating og deler av
refusjonskravet. Totalt har de mottatt kr. 18000. Klager krever gjenstående differanse
refundert med kr. 6305.

Tjenesteyterne har i det vesentlige anført
Norwegian har anført at klager har mottatt refusjon av sine utgifter og i tillegg er det
utbetalt standarderstatning til hver av de reisende. Norwegian anser kravet oppgjort og
saken er avsluttet fra deres side.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf. EU-forordning 261/2004 artikkel 5 og 7. Dette
har Norwegian utbetalt klager og hennes medreisende.

Ved kansellering har passasjeren rett til å velge mellom full refusjon av billettprisen
eller omruting, jf. EU-forordning 261/2004, artikkel 8. Klager og hennes medreisende
fikk beskjed om kanselleringen kort tid før de skulle dra til flyplassen i Split den 2. juli
2022. De forsøkte å kontakte Norwegian for å sjekke omrutingsalternativer, men ble
sittende i telefonkø i én time og deretter ble forbindelsen brutt. Som følge av dette
sjekket klager selv alternative reiser med Norwegian for å komme seg hjem og siden
aktuelle flyavganger raskt ble fullbooket, bestilte de selv en reise via Oslo hjem igjen.
Etter å ha bestilt ny hjemreise, fikk de et omrutingsalternativ fra Norwegian. 

Det følger av fast nemndpraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen. Klager kom i denne saken ikke i kontakt med Norwegian og kanselleringen
skjedde så tett på avgangstiden at klager måtte finne en rask løsning når det gjaldt
hjemreisen. Klager ble tilbudt omruting fra Norwegian som ville medført ca. 10 timer
senere hjemkomst til Stavanger enn det alternativet klager og hennes medreisende selv
fant. Omrutingsalternativet klager fant var med Norwegian og nemnda finner det rimelig
at klager får dekket utgiftene til dette fullt ut.

I tilfeller hvor et fly kanselleres og passasjeren blir booket om til en flyavgang neste dag,
har passasjeren rett på hotellovernatting, transport mellom flyplassen og hotellet, og rett
på å få dekket rimelige utgifter til mat og alkoholfri drikke i ventetiden, jf. EU-forordning
261/2004 artikkel 9, jf. artikkel 5.

Klager har fremsatt krav om refusjon av utgifter til hotell, mat og transport som de pådro
seg som følge av kanselleringen. Norwegian har i sitt svar til klager bekreftet at de ville
dekke klagers utgifter i forbindelse med omrutingen, men dette er ikke skjedd, uvisst av
hvilken grunn. Klagers gjenstående krav beløper seg til kr. 6305 og nemnda anbefaler at
Norwegian refunderer dette beløpet til klager.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Norwegian refunderer resterende utgifter med kr
6305 til klager.