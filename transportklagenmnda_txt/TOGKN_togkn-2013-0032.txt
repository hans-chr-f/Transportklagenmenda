Vedtak i Transportklagenemnda
- Kollektivreiser

Sammendrag

Krav om sletting av gebyr for ugyldig billett.

Dato
04.11.2013

Saksnummer
32/13 J

Tjenesteyter
NSB

Krav om sletting av gebyr for ugyldig billett.

Klager har i det vesentlige anført:

Klager skulle ta toget fra Asker til Lysaker. Hun hadde dårlig tid og spurte en mann på
stasjonen hvor hun skulle gå. Han pekte på et tog som klart til avreise så klager løp inn
på toget og satte seg på første ledige plass hun fant. Etter en kort stund kom en kvinnelig
konduktør som gikk forbi klager. Klager viftet da med sitt månedskort og tilleggsbilletten hun
hadde slik at konduktøren så henne og kom bort der klager satt.

Klager viste frem billetten og månedskortet og hun ble da bedt om å vise identifikasjon. Klager
ble svært overrasket og viste frem sitt bankkort. Hun ble fortalt at hun satt i feil vogn og fikk så
beskjed om at hun kunne betale et straffegebyr med det samme eller eventuelt senere. Klager
ble svært overrasket over måten hun snakket på og at hun brukte så høy stemme at alle andre
passasjerer rundt henne kunne høre det som ble sagt. Klager forsøkte å forklare situasjonen
og minnet henne på at det var klager som tok kontakt med henne for å få sjekket sin billett.
Klager finner det urimelig at hun ble ilagt et gebyr og at det som viste seg å være en kontrollør
ikke kunne bruke skjønn i et slikt tilfelle. Klager kunne ikke se at det var andre passasjerer som
ble kontrollert da kontrolløren gikk gjennom vognen. Klager understreker at det var hun som
tok initiativ og ropte på konduktøren/kontrolløren for å få stemplet sitt kupongkort.

Klager opplever å ha møtt en arrogant og lite forståelsesfull holdning hos NSB etter å ha sendt
inn klage på gebyret. Klager krever gebyret slettet og at hun refunderes det hun har betalt.

NSB har i det vesentlige anført:

Det fremgår av NSBs Transportvilkår § 4 A at med billett menes av NSB godkjente billettyper
og reisebevis, herunder billetter i elektronisk form.

Videre fremgår det av NSBs Transportvilkår § 4 C at passasjerer som ved kontroll ikke
har stemplet eller på annen måte gyldig kontrollert billett vil bli ilagt et gebyr fastsatt av

Samferdselsdepartementet. Passasjerene kan kjøpe billett i ubetjent vogn. En eventuell
kontroll i betjent vogn vil ikke gjennomføres før alle kunder har hatt anledning til å kjøpe
billett av konduktøren når han/hun går gjennom vognen.

Klager ble påtruffet på toget i ubetjent vogn den 31.01.13 uten gyldig billett. Klager gikk altså
gebyr basert på det objektive kriteriet at hun ikke hadde gyldig billett.

Klager hevder i sin klage at hun hadde et kupongkort som hun ønsket å få stemplet, men at
hun satte seg i feil vogn til tross for synlig merking. Klager skriver videre at det eneste hun
tenkte på var å rekke toget, og derfor satte seg på den første vogn hun har rukket å komme
inn.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Selv om grunnen til at klager ikke hadde gyldig billett skyldtes at hun hadde tenkt å stemple
kupongkortet sitt om bord i toget, endrer dette ikke det faktum at klager ikke kunne fremvise
gyldig billett da hun satt i en ubetjent vogn. NSBs kontrollør kunne derfor ilegge henne et
gebyr i henhold til transportvilkårene.

Det er passasjerens ansvar å ha gyldig billett. Nemnda mener det må være den reisende selv
som må lese skiltingen på vognene før man går på toget og tar plass i en betjent eller ubetjent
vogn. Skiltingen på dørene utenfor vognene og inne i togsettene er tydelig. Nemnda kan ikke
se at ileggelse av gebyr var feil i denne saken. NSB har i slike tilfeller en rett til å ilegge gebyr.
Det må være opp til NSB eventuelt å vurdere om man i et slikt tilfelle vil frafalle gebyret av
rimelighetsgrunner.

Nemnda finner etter dette ikke grunnlag for å anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.