Vedtak i Transportklagenemnda
- Kollektivreiser

Sammendrag

Krav om dekning av utgifter i forbindelse med forsinket tog.

Dato
16.06.2015

Saksnummer
12/15 J

Tjenesteyter
NSB

Krav om dekning av utgifter i forbindelse med forsinket tog.

Klager har i det vesentlige anført:

Den 10. april 2015 skulle klager ta toget fra Mo i Rana kl. 14.20 og ankomme Bodø kl. 17.28.
Toget var forsinket og gikk ca. kl. 15.00. Toget ble ytterligere forsinket ved Dunderland stasjon
da det ventet på at foregående tog skulle ankomme Lønsdal stasjon. Toget ankom Bodø
ca. kl. 19.15. Klager skulle reise videre med fly som hadde avgang fra Bodø kl. 19.15 og rakk
ikke dette. Han måtte booke om billetten til et fly som gikk kl. 20.45. Dette kostet kr 500 i
ombookingsavgift, pluss et mellomlegg på kr 1.199, totalt kr 1.699 som klager krever erstattet.

Klager viser til NSBs reisevilkår og mener at det er grunnlag for erstatning i henhold til disse.
Klager hadde beregnet mer enn en time fra ankomst med tog til flyavgang og toget var mer
enn en time forsinket.

Klager finner det rimelig å tolke «til flyplass», jf. NSBs transportvilkår § 7D, slik at det
inkluderer stasjoner som har flyplass i rimelig nærhet. Bodø jernbanestasjon ligger nær
Bodø Lufthavn. Avstanden er litt under 3 km langs vei (1,8 km i luftlinje). Reisetid med taxi er
mellom 5 og 10 minutter.

NSB har i det vesentlige anført:

Det fremgår av NSBs Transportvilkår § 2 A at NSB plikter å transportere passasjerer med
gyldig billett frem til angitt bestemmelsesstasjon.

Den aktuelle dagen reiste klager med tog fra Mo i Rana til Bodø, og dette toget ble mer enn 60
minutter forsinket til Bodø. Klager fikk derfor i henhold til NSBs transportvilkår § 7 J erstattet
50 % av billettprisen.

Klager hadde kjøpt og betalt en togreise hos NSB frem til Bodø togstasjon. Toget kjørte frem til
klagers bestemmelsesstasjon Bodø. I henhold til NSBs Transportvilkår § 7 B kan passasjeren
fremme krav om dekning av dokumenterte påregnelige utgifter. Utgiftene til ny flybillett fra
Bodø Lufthavn kan imidlertid ikke anses som påregnelig for NSB.

NSB har ingen korrespondanse med andre transportmidler fra Bodø togstasjon, og Bodø
stasjon blir derfor heller ikke markedsført som en «flyplass-stasjon». Videre ligger Bodø
togstasjon og Bodø Lufthavn ikke på samme sted. Det er ingen flyplass som NSB har
tilbringertjeneste for. Dette gjelder kun for stasjoner som også er knyttet til flyplasser som
Oslo Lufthavn, Rygge, Torp og Værnes, og som NSB har tilbringertjeneste for. Dette går også
frem av NSBs rutetabeller og nsb.no. Det kan ikke anses som påregnelig for NSB at klager
etter ankomst til sin bestemmelsesstasjon Bodø, hadde planer om å reise videre med fly. NSB
finner ikke grunnlag for å dekke utgifter for andre transportmidler etter klagers ankomst ved
Bodø togstasjon.

Nemnda bemerker:

Ved vesentlig forsinkelse kan passasjeren fremme krav om dekning av dokumenterte
påregnelige direkte utgifter, begrenset oppad til 2/10 av Folketrygdens grunnbeløp, jf. NSBs
transportvilkår § 7B. I tillegg kan man få refusjon av 50 % av billettprisen, jf. § 7 J. Det er et
vilkår at forsinkelsen er vesentlig før rettighetene trer i kraft. I henhold til NSBs transportvilkår
§ 7 A må det være en forsinkelse på mer enn 60 minutter til bestemmelsesstasjonen for
regiontog før forsinkelsen anses vesentlig.

Klagers tog var i følge klager 1 time og 47 minutter forsinket til Bodø. NSB har ikke
kommentert forsinkelsens lengde utover at den var på mer enn 60 minutter. Forsinkelsen
medførte at klager ikke rakk flyet fra Bodø til Oslo. Som følge av dette ble klager påført en
utgift til ny billett.

Ved den videre vurderingen av saken har nemnda delt seg i et flertall og et mindretall.

Flertallet, lederen, forbrukernes representanter og Jernbaneverkets representant,
legger på bakgrunn av de foreliggende opplysninger til grunn at klager som en direkte
følge av forsinkelsen ble påført utgifter til ny flybillett Det må etter flertallets vurdering
anses som påregnelig for NSB at noen passasjerer som reiser med tog skal videre med
et annet transportmiddel og at en forsinkelse således kan påføre passasjeren utgifter
til kjøp av nye billetter, alternativ transport mv. Forsinkelsen gir etter dette rett til
erstatning. Flertallet anbefaler at NSB erstatter klagers utgift til ny flybillett med kr
1.699.

Mindretallet, Flytogets representant, er av den oppfatning at når et tog ankommer
Bodø vil det ikke være forutsigbart for togselskapet hva alle passasjer som har kjøpt
en billett med bestemmelsesstasjon Bodø skal gjøre videre. Motsatt vil det være
forutsigbart at en passasjer skal videre med fly dersom han/hun har kjøpt en billett til
en togstasjon på en flyplass. Togstasjonen i Bodø ligger ikke i tilknytning til flyplassen.

Mindretallet mener at det ikke kan anses påregnelig for NSB at klager skulle reise videre fra
Bodø med fly. Mindretallet kan ikke se at det finnes grunnlag for at NSB skal erstatte klagers
utgift til ny flybillett og kan derfor ikke anbefale at klager gis medhold.

På bakgrunn av flertallets vurdering traff nemnda slikt

Vedtak:

Transportklagenemnda - jernbane anbefaler at NSB dekker klagers utgift til ny flybillett.