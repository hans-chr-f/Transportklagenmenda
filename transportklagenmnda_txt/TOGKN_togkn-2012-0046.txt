Vedtak i Transportklagenemnda
- Kollektivreiser

Sammendrag

Krav om sletting av gebyr for ugyldig billett.

Dato
06.12.2012

Saksnummer
46/12 J

Tjenesteyter
NSB

Krav om sletting av gebyr for ugyldig billett.

Klager har i det vesentlige anført:

Klager er student ved Høgskolen i Oslo og Akershus og har periodebillett med studentrabatt.
Den 21.05.12 satt klager i ubetjent vogn med periodebillett, men uten studentbevis og
bekreftelse på betalt semesteravgift. Årsaken til at klager ikke hadde med studentbeviset var
at hun hadde blitt frastjålet sitt periodekort og studentbevis denne helgen. Nytt periodekort
var anskaffet, men siden det var helg hadde hun ikke hatt mulighet til å få nytt studentbevis
og kvittering for betalt semesteravgift fra høyskolen.

Klager krever gebyret slettet fordi hun i ettertid har fremlagt bevis for at hun er student og
hadde betalt semesteravgiften på reisetidspunktet.

NSB har i det vesentlige anført:

Som det fremgår av NSBs transportvilkår § 4 C vil passasjerer som ved kontroll ikke
har stemplet eller på annen måte gyldig kontrollert billett, bli ilagt gebyr fastsatt av
Samferdselsdepartementet.

Klager ble påtruffet på toget i ubetjent vogn den 21.05.12. Klager fikk altså gebyret basert på
det objektive kriteriet at hun ikke hadde gyldig billett.

Når man reiser med rabattert billett, er rabattbeviset en del av billetten, og må vises til
personalet. Hvis ikke, vil kunden ved billettkontroll bli ilagt gebyr. Klager sier at hun ikke hadde
studentbevis da hun ble frastjålet sin lommebok i helgen, og at Høyskolen ikke holdt åpent i
helgen. NSB kan imidlertid ikke ta hensyn til slike hendelser. Kunden må da forstå at man ikke
skal gå på ubetjent vogn.

Når det gjelder glemt periodebillett eller studentbevis, så finnes det heller ikke noen ordning
med at slike kort kan forevises i etterkant av en reise. Årsaken til dette er at Ruter AS sine
periodebilletter er upersonlige, og ordningen med «glemmegebyr» er bortfalt. Det samme
gjelder for glemt legitimasjon for rabatterte periode- og enkeltbilletter.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Hva som er gyldig billett fremgår av NSB og Ruters bestemmelser for den enkelte type billett,
jf. NSBs transportvilkår § 4 A og Ruters reisevilkår for rabatterte billetter.

For å kunne reise med rabattert billett, må passasjeren kunne vise frem gyldig bevis når
personalet ber om det. Dette følger av både NSBs og Ruters reisevilkår. Når man reiser på
studentrabatt må studentbevis eller annen legitimasjon med foto kunne fremlegges sammen
med bevis for at semesteravgiften er betalt. Dette skal passasjeren ha med på reisen sammen
med den rabatterte billetten for at denne skal være gyldig.

Klager ble ilagt gebyr mandag 21.05. Hun var blitt frastjålet sitt studentbevis og periodebillett
i helgen og hadde kun hatt mulighet til å fornye periodebilletten og ikke studentbeviset
sitt. Selv om grunnen til at klager ikke hadde gyldig billett skyldtes at hun ikke kunne få nytt
studiebevis utstedt fra sitt studiested i helgen, endrer dette ikke det faktum at klager ikke
kunne fremvise gyldig billett under billettkontrollen. NSBs kontrollører kunne derfor ilegge
henne et gebyr i henhold til transportvilkårene. Nemnda kan derfor ikke se at ileggelse av
gebyr var feil.

Nemnda har forståelse for at klager oppfatter det som en streng reaksjonsform å bli
ilagt gebyr i dette tilfellet. På den annen side er det etter nemndas vurdering ikke tvil om
at billetten/reisekortet ikke er gyldig når slik dokumentasjon ikke medbringes på reisen
slik vilkårene tydelig krever. Klager burde derfor ha gått på en betjent vogn og kjøpt en
enkeltbillett.

Nemnda finner etter dette ikke grunnlag for å anbefale at NSBs gebyr for ugyldig billett
slettes.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.