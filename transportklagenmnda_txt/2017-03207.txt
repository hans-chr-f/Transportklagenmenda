Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
06.11.2018

Saksnummer
2017-03207

Tjenesteytere
Turkish Airlines

Klager har i det vesentlige anført

Klager reiste med Turkish Airlines flyvning TK1754 fra Oslo lufthavn (OSL) til Istanbul
(IST) 21. september 2017 kl. 17.55. De to passasjerene hadde videreforbindelse
med TK2538 fra Istanbul til Bodrum (BJV) 22. september kl. 02.00. Klager ankom sin
endelige destinasjon fire timer forsinket, og har på denne bakgrunn fremsatt krav om
standardkompensasjon i henhold til EU-forordning 261/2004 på 400 euro pr. person,
totalt 800 euro for to passasjerer.

Tjenesteyterne har i det vesentlige anført
Turkish Airlines har tross oppfordring ikke avgitt uttalelse til nemnda. 

Selskapet har i sitt tilsvar til klager forklart at klagers flyvning måtte lande i Izmir på
grunn av en flyulykke i Istanbul denne dagen. Klager ble booket om til Bodrum 22.
september. Turkish Airlines avviser på dette grunnlag klagers krav.

Nemnda bemerker

Klager ankom sin endelige destinasjon Bodrum fire timer forsinket på sin reise fra Oslo
via Istanbul med Turkish Airlines. 

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Turkish Airlines har ikke gitt noen redegjørelse eller fremlagt dokumentasjon for at
forsinkelsen skyldtes ekstraordinære omstendigheter som ikke kunne vært unngått.
Forsinkelsen gir etter dette rett til standarderstatning på 400 euro pr. person, totalt 800
euro.

Vedtak

Transportklagenemnda - fly anbefaler at Turkish Airlines utbetaler til klager en
kompensasjon på 800 euro.