Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
17.06.2021

Saksnummer
2021-00765

Tjenesteytere
Hurtigruten AS

Klager har i det vesentlige anført

Klagen gjelder en pakkereise for to personer med Hurtigrutens skip MS Richard fra
Tromsø til Trondheim i perioden 10.08.2020 - 12.08.2020.

Klager avbestilte reisen den 5. august 2020 av helsemessige årsaker. Klager anfører at
de på grunn av de inntrufne, uunngåelige og ekstraordinære omstendighetene i Tromsø
og på eller i umiddelbar nærhet av Hurtigruten, så seg nødt til å avbestille den planlagte
reisen. Reisen ble kjøpt i februar 2020 før Covid-19 pandemien brøt ut og de var derfor
forespeilet en trygg reise fra Tromsø.  

Klager hadde bestilt hotellovernatting på Hotell Thon Polar Tromsø dagene før seilingen
med Hurtigruten fra 07.08 til 09.08.2020. Ved henvendelse per telefon 5. august var hele
hotellet stengt ned pga. Covid-19 situasjonen i byen. Dette var også en medvirkende
årsak til avbestillingen av reisen med Hurtigruten. 

Klager anfører at  Thon, SAS og VY har gitt klager refusjon for alle bestilte billetter. Eika
forsikring har avslått refusjon for båtreisen. 

Klager mener Hurtigruten tolker sine avbestillingsregler for strengt.

Klagers krav: Refusjon av reisens pris på 5 496 kroner.

Det vises for øvrig til korrespondanse fra klager.

Tjenesteyterne har i det vesentlige anført
Klager kontaktet Hurtigruten 05.08.2020 og kansellerte reisen, og anførte at de ikke
ønsket å reise pga. smittesituasjonen i Tromsø. Hurtigruten svarte 06.08.2020 at
ettersom skipet seiler som normalt vil det bli et kanselleringsgebyr på 100 %. Som
alternativ ble klager tilbudt fleksibel ombooking av reisen. Den nye reisen måtte bookes
og gjennomføres innen utgangen av 2021. Som en takk for å velge å booke om ville
Hurtigruten i tillegg innrømme 10 % rabatt på klagers nye seiling. 

Klager ønsket ikke å benytte seg av Hurtigrutens ombookingstilbud og sendte ny
henvendelse til Hurtigruten 06.08.2020 der kravet var full refusjon.

Hurtigruten besvarte henvendelsen 22.09.2020 med å henvise til sine vilkår og
betingelser for reisen der det fremkommer at det ved avbestilling av reise mindre enn 30
dager før avreise vil tilkomme et avbestillingsgebyr på 100 %. (Hurtigrutens betingelser
og vilkår punkt 7: https://www.hurtigruten.no/no/betingelser-vilkar-avreise-20-21).

Hurtigruten anfører videre at de ved sykdom anbefaler at gjestene kontakter privat
reiseforsikring for søknad om refusjon.

Hurtigruten opprettholder sin beslutning om at det i henhold til Hurtigrutens vilkår
og betingelser, er kanselleringsgebyret på 100, men tilføyer at tilbudet om ombooking
booket og gjennomført innen utgangen av 2021 fremdeles står ved lag.

Det vises for øvrig til korrespondanse fra Hurtigruten AS.

Nemnda bemerker

Klagen gjelder en pakkereise for to personer med Hurtigrutens skip MS Richard fra
Tromsø til Trondheim i perioden 10.08.2020 - 12.08.2020.
Klagers krav er refusjon av reisens pris på 5 496 kroner.

Klager avbestilte reisen den 5. august 2020 av helsemessige årsaker.

Hurtigruten anfører at det i henhold til Hurtigrutens vilkår og betingelser, er
kanselleringsgebyret på 100% for avbestilling så kort tid forut for seillaset, men tilføyer at
tilbudet om ombooking, booket og gjennomført innen utgangen av 2021 fremdeles står
ved lag.

Slik Pakkereisenemnda vurderer det skjer avbestillingen primært av helsemessige årsak.
Etter avtalen mellom partene har arrangøren rett til å kreve fullt ut betalt ved avbestilling
så tett opp mot avreise. Etter pakkereiselovens bestemmelser er det mulig å avbestille
mot et rimelig avbestillingsgebyr. Når avbestillingen skjer så kort tid før avreise er det
naturlig at et rimelig avbestillingsgebyr henspeiler seg på arrangørens kostnader ved
reisen. Slik nemnda vurderer det er det ikke mulig på avbestillingstidspunktet å få solgt
denne reisen og det er naturlig da at klager dekker disse utgiftene. Nemnda påpeker at
Hurtigruta fremdeles opprettholder sitt tilbud om å booke reisen og gjennomføre den i
2021. Ettersom man allerede er i sommeren 2021 anbefales det at tilbudet forlenges til å
omfatte reise ut 2022 slik at klager har mulighet til å benytte seg av dette tilbudet. Klager
anbefales å ta kontakt med sitt forsikringsselskap angående sin reise/helseforsikring.

Vedtak

Pakkereisenemnda anbefaler at klager ikke gis medhold.