Vedtak i Pakkereisenemnda

Sammendrag

Krav om refusjon av reisens pris grunnet renhold, hotellstandard og all inclusive.

Dato
28.11.2019

Saksnummer
2019-03063

Tjenesteytere
Nazar Nordic AB

Klager har i det vesentlige anført

Klager bestilte en pakkereise for syv personer fordelt på tre rom på Hotel Lindos
Imperium med all inclusive på Rhodos i perioden 23.06.2019 - 30.06.2019. Totalpris 70
950 kroner. Bestillingen bestod av en familiesuite med havutsikt for to voksne og et barn,
ett familierom med havutsikt for en voksen og to barn og ett enkeltrom med havutsikt.

Klager var ikke fornøyd med:
- Hotellstandarden generelt
- Manglende rengjøring
- All inclusive
- Beliggenhet
- Ønskemål

Hotellet svarte ikke til klagers forventninger og avtale ved bestilling. 

Klager ga beskjed om sin misnøye i resepsjonen første dag, men fikk beskjed om at
de skulle bli informert dersom det lot seg gjøre å flytte til andre rom. Klager fikk ingen
tilbakemelding fra hotellet eller beskjed om at de måtte ta kontakt med reisearrangøren.
Fra Nazar fikk de heller ingen informasjon om Nazars personale og de så ingen fra Nazar
i løpet av oppholdet.

Klager ble forespeilet femstjerners hotell. Både standarden, servicen og all inclusive
ved hotellet var dårlig. Barnesengen var full av mugg, møbler som var ødelagte og
slitte, innredningen på badet var ikke festet og hadde store hull. Hotellet hadde ikke
roomservice og det ble kun fylt på med sjampo en gang. De fikk ikke pulverkaffe, te eller
rene kopper

Rommene var plassert på ulike nivåer og det var langt mellom rommene, selv om
alle stod på den samme bestillingen. Enkeltrommet lå øverst, noe som medførte at
vedkommende ble isolert fra de andre mye av tiden da det var bratt og strevsomt å
komme seg opp til rommet for en med dårlig helse. De spurte om å få byttet rom, men
det lot seg ikke gjøre

Selv om alle i reisefølget hadde havutsikt, kunne de bare skimte havet i det fjerne, et par
kilometer unna.

Det som skulle være sentrumsnært var et skur hvor de solgte suvenirer, iskrem og drikke.
Drosje til nærmeste sentrum tok 15 minutter.

Det var generelt dårlig vedlikehold på hotellet. Sprukne fliser, sprukket glass i glassheis.
Ved 50 prosent av toalettene i fellesarealene var lokket borte over sisternen, det manglet
såpe på dispenserer og papirhåndklær for å få tørket seg. Ved to anledninger fikk vi
klager tallerkener hvor det satt igjen rester av egg. Juicen bestod av utblandet saft som
ikke smakte juice.

Klager anfører at fem av syv i reisefølget ble syke. Fire fikk mageinfeksjon, mens
toåringen fikk en mer alvorlig infeksjon og måtte ha legebesøk tre ganger.

Klager har fremsatt krav om refusjon av reisens pris.

Det vises for øvrig til korrespondanse fra klager.

Tjenesteyterne har i det vesentlige anført
Klager tok ikke kontakt med Nazars representanter på plass. De fikk følgelig ikke
anledning til å påvirke situasjonen og løse problemene på plass. Det fremgår av Nazars
reisevilkår at de ikke kan påta seg ansvaret for problemer som ikke er tatt opp med
reiselederne på reisemålet. 

Nazars guider var på hotellet flere ganger i uken og kunne kontaktes 24 timer i døgnet
via deres telefonservice. Informasjon om hvordan man kommer i kontakt med guidene
mottok klager ved ankomst og den var tilgjengelig i Nazars permer på hotellet.

Hotellet er av Nazar klassifisert med 5N ut fra deres Holiday-kategori. Klassifiseringen er
sammensatt ut fra standard og service i forhold til andre hotell på reisemålet. Grunnlaget
for klassifiseringen er ikke den samme som ved offisiell standard som kun er satt etter
hotellets standard. Nazars vurdering er deres egen og baserer seg på et totalinntrykk av
standard, innredning og fasiliteter på hotellet (basseng, resepsjon, barer), samt service
nivået, både fra hotellet og fra Nazar.

Nazar kan ikke se at det foreligger grunnlag for kontant kompensasjon i og med at de
ikke tok saken opp med guidene på reisemålet.

Nazar har tilbudt klager en rabatt på totalt 1 500 kroner på en senere reise med Nazar. 

Det vises for øvrig til korrespondanse fra Nazar Nordic AB.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres
etter avtalen, jfr. pakkereiseloven § 25. Bestemmelsen spesifiserer ikke hva ansvaret
omfatter ut over å vise til avtalen, men innholdet utledes også av gitte opplysninger i
dokumentasjonen i markedsføringen av den avtalte tjenesten innhold, dvs. i kataloger,
brosjyrer, nettsider, annonser i media, med mer.

Arrangørens mangelsansvar omfatter avvik hos arrangøren, men også feil og
forsømmelser begått av dem arrangøren svarer for – ansatte, underleverandører av
tjenester som omfattes av avtalen – og særlig feil og forsømmelser begått av stedlige
representanter på reisemålet. 

Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis § 27, § 28, § 31 og §
32. Den reisende skal uten ugrunnet opphold underrette arrangøren om mangler ved
reisetjenester som inngår i pakkereiseavtalen jfr. § 26.
Turarrangøren har etter pakkereiseloven en rett til å avhjelpe mangler. Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man ikke nå frem med krav om prisavslag i ettertid. 

Klager er misfornøyd med hotellet på reisemålet særlig knyttet til slitasje på interiør,
dårlig vedlikehold, dårlig renhold, utsikt mm. Klager tok kontakt med hotellet, men tok
ikke kontakt med arrangøren før etter hjemreise. Det fremkommer også fra arrangørens
reisevilkår at påberopte forhold må gjøres gjeldende på reisestedet slik at arrangøren
har anledning til å avhjelpe. Arrangøren hadde reiseguider på stedet og 24-timers
telefonservice. Ettersom forholdene ikke er tatt opp med arrangør på reisestedet taper
klager sin rett til å kreve prisavslag.

Vedtak

Pakkereisenemnda anbefaler at klager ikke gis medhold.