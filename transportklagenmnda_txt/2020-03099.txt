Vedtak i Transportklagenemnda - Fly

Sammendrag

Krav om refusjon av flybilletter.

Dato
16.03.2021

Saksnummer
2020-03099

Tjenesteytere
Norwegian Air Shuttle

Klager har i det vesentlige anført

Klager skulle reise fra Oslo til Bodø med DY346 den 17. juni 2020. Planlagt returreise
var den 19. juni med DY347. Klager skulle på avslutningsfesten til avgangselevene på
politihøgskolen i Bodø. Avslutningsfesten ble imidlertid avlyst som følge av korona, og
klager avbestilte billettene for flyturen for å få pengene tilbake. Norwegian avslo klagers
krav om refusjon, da klager valgte å avbestille billettene før Norwegian selv kansellerte
reisen. Klager er av den oppfatning at hun har handlet i god tro, og at det opplevdes som
uhensiktsmessig å ikke avbestille turen, når hun visste at det ikke ble noe av grunnet
koronasituasjonen.

Klager krever refusjon av flybilletter pålydende NOK 3 240.

Tjenesteyterne har i det vesentlige anført
Norwegian har ikke inngitt tilsvar i saken. Det fremgår av avslaget klager mottok
at Norwegian ikke kan gi refusjon da klager selv kansellerte sin reise, før reisen ble
kansellert av Norwegian.

Nemnda bemerker

Nemnda legger til grunn klagers forklaring om at hun selv kansellerte reisen da
avslutningsfesten i Bodø var blitt avlyst. Etter at klager kansellerte reisen, forelå det ikke
lenger noen bekreftet reservasjon på de aktuelle flyvningene. EU-forordning 261/2004
kommer derfor ikke til anvendelse, jf. forordningens artikkel 3 nummer 2 bokstav a.
Klager kan dermed ikke gjøre gjeldende krav etter EU-forordningen.

Hvorvidt klager har rett på full refusjon av billettene, avhenger dermed av billettvilkårene
som er fastsatt av flyselskapet. 

Det fremgår av klagers reisekvitteringer at hun hadde kjøpt Lowfare-billetter. Disse er
ikke refunderbare og det gis kun refusjon av refunderbare skatter og avgifter.

Nemnda anbefaler at Norwegian gir refusjon av refunderbare skatter og avgifter dersom
dette ikke allerede er gjort. Nemnda kan ikke se at det er grunnlag for refusjon utover
det.

Vedtak

Transportklagenemnda–fly anbefaler at Norwegian refunderer refunderbare skatter
og avgifter dersom dette ikke er gjort, ut over det anbefaler nemnda at klager ikke gis
medhold.