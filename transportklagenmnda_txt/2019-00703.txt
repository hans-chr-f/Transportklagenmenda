Vedtak i Transportklagenemnda - Fly

Sammendrag

Krav om standarderstatning og refusjon av ekstrakostnader.

Dato
14.09.2020

Saksnummer
2020-00298

Tjenesteytere
LOT Polish Airlines

Klager har i det vesentlige anført

Klager skulle reise fra Oslo til Gdansk via Warszawa den 9. november 2018 med LOT
Polish Airlines. Flyvningen fra Oslo til Warszawa (LO484 kl. 19.40) ble kansellert. Klager
fant det ut da han så på tavlen på flyplassen cirka 17.30. Klager forsøkte å ringe
flyselskapet, men fikk ikke noe svar. Klager måtte gå rundt på flyplassen og forhøre
seg om hvem som var ansvarlig for LOT Polish Airlines på flyplassen, da dette ikke ble
annonsert eller informert om på flyplassen. 

Kl. 17.40 fant klager et annet flyselskap sin kundeservice, hvor han fikk nummeret til LOT
Polish Airlines. Klager ringte i håp om å bli booket om til en avgang som gikk kl. 18.00,
men fra kl. 17.40 til kl. 18.00 var det ingen som tok telefonen. Det var en annen flyvning
tilgjengelig kl. 19.30, så klager holdt linjen og ventet på at noen skulle ta telefonen.
LOT Polish Airlines tok telefonen kl. 19.00 og tilbudte klager en flyvning neste dag kl.
10.40 med landing i en annen by. Klager skulle i sin søsters bryllup hvor han skulle være
forlover. Klager forklarte at han trengte en flyvning så han var i Gdansk senest kl. 12.00
neste dag. Flyselskapet tilbød da refusjon av billetten og at klager kunne finne ny flybillett
på egenhånd. Klager forklarte at han ikke ville klare det på egenhånd. Klager ble da satt
over til en annen avdeling hos LOT. Klager forsøkte å komme med forslag til løsninger,
men LOT Polish Airlines sto på at de ikke hadde noen avganger med ankomst før 12.00
neste dag. Han ble tilbudt et fly via Moskva, noe som var uaktuelt grunnet manglende
pass. Rundt kl. 20.20 fant klager ut at det var et annet flyselskap som hadde avgang til
Gdansk kl. 07.00 neste morgen. LOT Polish Airlines kunne ikke booke om klager til denne
flyvningen. Klager fikk et tilbud som ville gjøre at han ankom Gdansk senere enn 12.00
neste dag. Klager måtte rekke bryllupet.  Det hele endte opp med at klager måtte kjøpe
flybilletter på egenhånd. 

Klager krever standarderstatning grunnet kanselleringen i henhold til EU-forordning
261/2004. Han fikk ingen ordentlig forklaring på hvorfor flyet var kansellert.  Klager
krever i tillegg at LOT Polish Airlines refunderer hans kostnader til flybillett kjøpt på
egenhånd.

Tjenesteyterne har i det vesentlige anført
Passasjeren hadde billett til LO484 fra Oslo til Warszawa den 9. november 2018. 

Flyvningen ble kansellert grunnet værforholdene på Warszawa lufthavn. Grunnet
kanselleringen fikk klager full refusjon av sin billett.

LOT Polish Airlines bekrefter at prosedyrene for å informere passasjerene om rettigheter
i henhold til EU-forordning 261/2004 har blitt fulgt. Det er brosjyrer ved innsjekk
og billettkontorer, og alle passasjerene ble tilbudt gratis ombooking til neste ledige
flyvninger og dersom nødvendig, hotell og matkuponger. Telefon, fax og e-post er
tilgjengelig etter forespørsel.

Sett hen til ekstraordinære omstendigheter finner ikke LOT Polish Airlines grunnlag for å
tilkjenne klager noen kompensasjon.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet LOT Polish Airlines har godtgjort at verken kanselleringen
eller de ekstraordinære omstendighetene kunne vært unngått selv om alle rimelige tiltak
var truffet. Dokumentasjonen viser at klagers flyvning ble kansellert som følge av tåke.

Klager har etter dette ikke rett til standarderstatning.

Neste problemstilling er om klager har rett på dekning av nye flybilletter kjøpt på
egenhånd for å rekke sine planer i Gdansk.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Flyselskapets plikt til å omrute kan strekke seg utover omruting innenfor eget selskap
og samarbeidspartnere, jf kommisjonens veiledning av 15.06.2016 punkt 4.2

Spørsmålet er om omrutingstilbudet til klager oppfylte kravet om omruting «snarest
mulig» jf. EU-forordning 261/2004 art 8 nr. 1 bokstav a. Denne vurderingen beror på en
helhetsvurdering av tid, kostnader, tilgjengelig transport og passasjerens individuelle
behov for å komme frem til et bestemt tidspunkt. Passasjeren må gi flyselskapet
rimelig tid til å assistere med omrutingen. Dersom klager kjøper nye flybilletter på
egenhånd uten å avvente hjelp fra selskapet er det risiko for at passasjeren må bære
disse kostnadene selv.

I denne saken ønsket klager omruting. Han tok kontakt med flyselskapet for assistanse.
Det var etter klager sine opplysninger to andre muligheter for å komme seg til Gdansk
samme kveld, men pga for sen respons fra flyselskapet ble ikke dette mulig. Første
tilbudet om omruting var neste morgen, men i følge klager til en helt annen by. Dette
tilbudet ville derfor ikke løse klager sitt problem. Nemnda mener omrutingstilbudet
må være til samme destinasjon som på opprinnelig billett, jf. EU-forordning 261/2004
artikkel 8 punkt 1 bokstav b), og at dette tilbudet ikke var tilstrekkelig i henhold til EU-
forordning 261/2004.  Omrutingstilbudet via Moskva var heller ikke mulig for klager uten
pass. Klager opplyser at han til slutt fikk tilbud om en flyvning som ville være fremme
12.35 neste dag. Klager kunne ikke akseptere dette, da han måtte være fremme senest
12.00. 

Omrutingsplikten kan som nevnt ovenfor strekke seg utover omruting med eget selskap.
I dette tilfellet hadde klager et veldig stort behov for å komme frem til Gdansk så
fort som mulig, da han skulle være forlover i et bryllup. Det var ledige seter på flyet
direkte fra Oslo til Gdansk morgenen den 10. november. Ut fra en helhetsvurdering av
situasjonen mener nemnda klager kunne ha blitt omrutet til denne avgangen. Nemnda
mener med dette at LOT Polish Airlines bør betale klagers ekstrakostnader for billetten
kjøpt på egenhånd. Klager har allerede fått refundert sin opprinnelige flybillett. Nemnda
anbefaler med dette at LOT Polish Airlines betaler mellomlegget mellom opprinnelig
flybillett med LOT Polish Airlines og ny flybillett med annet flyselskap. De nye flybillettene
kostet 3949 NOK.

Vedtak

Transportklagenemnda-fly anbefaler at klager gis delvis medhold ved at LOT Polish
Airlines refunderer mellomlegget mellom opprinnelig billett og ny billett kjøpt på
egenhånd.