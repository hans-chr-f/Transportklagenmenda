Vedtak i Transportklagenemnda - Fly

Sammendrag

Krav om dekning av kostnader/tap grunnet feil med utstedelse av
reisedokumenter og nektet ombordstigning. Covid-19 og innreiserestriksjoner.

Dato
24.08.2021

Saksnummer
2020-03208

Tjenesteytere
Lufthansa German Airlines
LATAM Airlines

Klager har i det vesentlige anført

Klager bestilte en flybillett av Lufthansa for at hans kjæreste bosatt i Brasil, skulle
kunne få komme og besøke han her i Norge under de nye koronareglene for
kjærestebesøk (fra 15.07.2020). Billetten ble kjøpt direkte fra Lufthansa sine hjemmesider
www.lufthansa.com (ikke gjennom et reisebyrå). 

Passasjeren (klagers kjæreste) fikk en oppdatert billett med en reiserute som var umulig
å gjennomføre, ved at han ved check in i Ilhéus (03.09.2020) ble bedt om å hente ut
bagasje og sjekke inn på nytt ved første flybytte (i Belo Horizonte). Check-in for neste
fly (i reiseruten) stengte 20 min før han landet på flyplassen (uten forsinkelser). Han ble
strandet på flyplassen i Belo Horizonte. Lufthansas Customer Service på telefon ville ikke
gi en ny billett uten ekstra avgifter fordi de ikke kunne verifisere at han ikke ble sjekket
inn hele veien fra Ilhéus til Oslo i sitt datasystem. De opplyste om at klager måtte sende
dokumentasjon i etterkant for å få refundert de ekstra utgiftene. Dokumentasjonen
måtte sendes til Lufthansa Customer relations etter reisens slutt.

Klager betalte avgiftene for å få en ny avreise neste dag, og en ny billett ble send
til passasjeren. Ved check-in neste dag (04.09.2020) ble det oppdaget at den nye
billetten ikke var gyldig. Lufthansa opplyste deretter over telefon at det ble gjort en
feil ved betalingen dagen før, og prosessen måtte gjentas. Kalkuleringen av avgifter og
betalingsprosessen tok lang tid, så når betalingen til slutt ble effektivert, ble en ny billett
sendt til passasjeren for avgang dagen etter (05.09.2020).

Ved check-in (05.09.2020) ville ikke check-in mannskapet godkjenne passasjerens
dokumenter (de samme dokumentene ble godkjent ved check-in dagen i forveien).
Passasjeren ble nektet ombordstigning. Klager mener personalet misforstod reglene for
innreise til Norge. Klager ble nødt til å bestille en enveisbillett for han tilbake til hjembyen
Ilhéus (06.09.2020). Passasjeren fikk altså ikke reist til Oslo. 

Klager mener at flyselskapet(ene) har gjort en rekke feil, og at check-in mannskapet til
slutt nektet ombordstigning på feil grunnlag, noe som resulterte i at passasjeren ikke
fikk reist, og skapte en rekke ekstra utgifter for klager og kjæresten. Klager mener at
Lufthansa må holdes ansvarlig for dette siden kundeforholdet hans er med Lufthansa.

Klager har i tillegg påpekt at Lufthansa kommer med feil opplysninger i tilsvaret sitt. Da
passasjeren landet på CHF, med flyet fra IOS (som var i rute), så var allerede check in for
G3 1445 stengt (Check in for denne flighten stengte 1 time før avgang). Passasjeren ble
verken nektet check in eller ombordstigning, med billetten fra Lufthansa var det fysisk
umulig å checke in på nytt i CNF, fordi check in for G3 1445 stengte før flyet AD4609
fra Ilheus landet på CNF. I den opprinnelige klagen har klager forklart dette og lagt ved
dokumentasjon. Billetten fra Lufthansa opplyser ikke om at passasjeren trenger å sjekke
inn på nytt i CHF. Det var derfor ikke mulig for klager og kjæresten å forstå at billetten
som Lufthansa foreslo innebar et umulig flybytte i CNF.
Hvis passasjeren hadde blitt sjekket  inn hele veien fra Ilheus -Oslo når han startet reisen
i Ilheus som normalt, ville flybyttet i CHF ikke vært noe problem.
Klager synes det er veldig merkelig at Lufthansa sier at Gol nektet passasjeren check in/
ombordstigning pga. manglende dokumenter når Check in var stengt, og passasjeren
dermed ikke engang ble spurt om å vise dokumenter.

Tjenesteyterne har i det vesentlige anført
Lufthansa har levert inn to tilsvar. I sitt første tilsvar har Lufthansa anført følgende:

Passasjeren var opprinnelig booket med et reisebyrå. Reisebyrået bekreftet ikke
reiseplanen og betaling ble ikke gjennomført. Billetten derfor utstedt under Lufthansa sin
IATA-kode den 4. september 2020. 

Passasjeren ble nektet ombordstigning av LATAM Airlines på LA3334 den 5. september
2020. Lufthansa refererer her til LATAM Airlines som opererende flyselskap, jf. EU-
forordning 261/2004 artikkel 2 (b) vedrørende kostnadene som oppstod.

I henhold til informasjon i Lufthansa systemer, var passasjeren NO-SHOW på
returflyvningen LH861 den 28. november 2020. Ingen indirekte kostnader kan dekkes av
Lufthansa i dette tilfellet.

I sitt andre tilsvar har Lufthansa anført følgende:

Billettnummer (begynner med 220- resten sensurert av nemnda) ble utstedt av
Lufthansa den 6. august 2020 for følgende reiserute:
IOS-GRU (G34811) den 02.09.2020
GRU-FRA (LH507) den 02.09.2020

FRA-OSL (LH6280) den 03.09.2020
OSL-MUC (LH2455) den 28.11.2020
MUC-GRU (LH504) den 28.11.2020

Grunnet en ruteendring på LH507 ble denne fjernet fra planen den 6. august 2020.
Passasjeren ble tilbudt kostnadsfri ombooking, som han aksepterte. Ny billett ble utstedt
den 21. august 2020:

AD4609 IOS-CNF 13:00-14:25 den 03.09.2020
G31445 CNF-GRU 15:05-16:10 den 03.09.2020
LH507 GRU-FRA 18:15-10:50 den 03.09.2020
LH862 FRA-OSL 13:05-15:00 den 04.09.2020
LH2455 OSL-MUC den 28.11.2020

Selv om passasjeren hadde samme billett for hele reiseruten, ble han ved innsjekk kun
sjekket inn frem til CNF (Belo Horizonte Tancredo Airport). Innsjekkingspersonalet ga
klager beskjed om å sjekke inn i CNF for videreforbindelsen.

GOL Airlines aksepterte ikke klager grunnet manglende dokumentasjon. Klager
står som NO-SHOW på LH507 den 3. september 2020. Han ble derfor ombooket i
henhold til billettreglene. Lufthansa er ikke ansvarlig for overnattingskostnader eller
ombookingskostnader. Det er passasjerens ansvar å ha all gyldig dokumentasjon med
seg. Det vises til Lufthansa sine befordringsvilkår artikkel 6 og 7. 

Klager ble ombooket av Lufthansa den 4. september 2020 mot en avgift. Reiseruten ble
som følgende:
CNF-GRU LA3334 den 05.09.2020
GRU-FRA LH507 den 05.09.2020
FRA-OSL LH862 den 06.09.2020.

Klager ble nektet ombordstigning på LA3334 den 5. september 2020, av LATAM Airlines,
igjen grunnet manglende dokumentasjon (manglende visum for å oppholde seg i Norge).

I henhold til informasjon fremlagt av passasjeren ser det ut som at klager kjøpte en ny
billett på en direkteflyvning. Lufthansa vil sjekke med refusjonsavdelingen om refusjon er
berettiget på disse billettene. 

LATAM Airlines har ikke innlevert tilsvar, med den begrunnelse at de ikke kan gi slike
opplysninger til en tredjepart. Sekretariatet til Transportklagenemnda har sendt en
forklaring om Transporklagenemndas rolle, samt hvordan en benytter portalen, men har
til tross for dette ikke mottatt tilsvar.

Nemnda bemerker

Fra den 15. juli 2020 ble det åpnet for innreise for tredjelandsborgere (utlendinger fra
land utenfor EU/EØS) som har familie eller kjæresteforhold i Norge. Klager hadde kjøpt
flybillett for å få besøk av sin kjæreste fra Brasil.

Klager skulle opprinnelig fly IOS-GRU og GRU-FRA 02.09.20 og FRA-OSL 03.09.20.
Lufthansas flyvning GRU-FRA 02.09.20 ble kansellert, og klager fikk ny rute IOS-CNF,
CNF-GRU, GRU-FRA 03.09.20 og FRA-OSL 04.09.20. Denne endringen fra Lufthansas side
medførte at klager ikke kom seg videre fra CNF til GRU i tide. Lufthansa skulle derfor
sørget for annen omruting og forpleining slik at klager hadde kunnet gjennomføre
reisen. Lufthansa var ansvarlig som transporterende luftselskap etter EU-forordning
261/2004. 

Nemnda anbefaler på denne bakgrunn at Lufthansa refunderer klagers billettpris, samt
dekker ekstrautgifter som følge av manglende gjennomført reise med kr 18 050,32

Vedtak

Nemnda anbefaler at Lufthansa refunderer klagers billett, samt dekker ekstrautgifter,
med til sammen kr 18 050,32.