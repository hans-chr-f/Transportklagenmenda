Vedtak i Transportklagenemnda - Sjø

Sammendrag

Krav om frafall av ilagt gebyr grunnet manglende billett.

Dato
20.12.2017

Saksnummer
2017-02519

Tjenesteytere
Ruter

Klager har i det vesentlige anført

Klager reiste fra Rådhuskaia til Gressholmen tur retur den 8. september 2017. På returen
så forsøkte klager å betale med sitt bankkort ved automaten, men automaten var kun for
de med eget reisekort. Dette var nytt for klager som ikke kommer fra Oslo. Klager satte
seg da ned i påvente av en billettør. 

Det kommer to personer bort til klager hvor klager gir sitt bankkort i troen på at han skal
betale for en billett. Det viste seg derimot at det ble trukket kroner 950 og ikke kroner
33 da det var kontrollører og ikke billettører. Klager har sterke hørselshemninger og
oppfattet ikke at de skulle ha kroner 950 og at billett måtte kjøpes på forhånd. 

Klage krever å få refundert kroner 950 minus billettprisen på kroner 33.

Tjenesteyterne har i det vesentlige anført
Ifølge Ruters reisevilkår er passasjerene selv ansvarlige for å ha gyldig billett ved reiser
med Ruters befordringsmidler. Dette innebærer at den reisende selv plikter å gjøre seg
kjent med betalingssystemet. Dersom man ved billettkontroll ikke kan vise gyldig billett
blir man ilagt gebyr.

I Ruters reisevilkår under punkt 3 står det blant annet:
Passasjeren skal:
a) betale for reisen i henhold til de vilkår og priser Ruter har fastsatt.
b) passasjeren skal ha gyldig billett ved påstigning på et transportmiddel eller ved
inntreden i en
kontrollsone. Dette innebærer at elektronisk billett skal være aktivert på dette
tidspunktet.

På Ruter sine båter er det mulig å kjøpe billett om bord, dersom man ikke har kjøpt billett
før man går om bord. 

Det vises til forklaringen fra kontrollørene. Ruter har valgt å opprettholde dette gebyret
på grunnlag av forklaringen fra kontrollørene. Kontrollørene observerte klager om bord,
og så at mannskapet som solgte billetter passerte klager uten at han gjorde noe for å
ta kontakt eller kjøpe billett. At man er i god tro eller ikke vet hvordan ting fungerer er
dessverre ikke grunn for å slippe gebyr.

Ruter kan ikke imøtekomme klagers krav om å refundere gebyret.

Nemnda bemerker

Klager ble ved kontroll på båten fra Gressholmen til Rådhuskaia den 8. september 2017
ilagt gebyr fordi han ikke hadde billett.  

Det fremgår av Ruters transportvilkår punkt 3 at den reisende plikter å ha gyldig billett
før ombordstigning eller før passering av kontrollsoner. På den aktuelle båten var det
også mulig å kjøpe billett ombord. 
Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Klager erkjenner at han ikke hadde billett. Vilkårene for å ilegge gebyr var således til
stede.

Nemnda legger til grunn at klager ble observert ved billettautomaten og legger til grunn
at billett ikke ble kjøpt fordi automaten ikke tok bankkort. 

Nemnda har merket seg klager hevder at det ikke var mulig å kjøpe billett ombord og
at han trodde han kjøpte billett da han ga billettkontrollørene bankkortet sitt. Klager
har også vist til at han som følge av en bilulykke har dårlig hørsel og har fremlagt
legeerklæring for tinnitus. 

Nemnda bemerker at klager også reiste ut med båten samme dag uten å ha kjøpt billett.
Det vanskelig å forstå hvorfor klager ikke var klar over at billett kunne kjøpes ombord. I
gebyrrapporten er det opplyst at det ble observert at klager ikke ga tegn til å ville kjøpe
billett da konduktøren gikk rundt og solgte billetter. 

Ruters tilsvar er sendt klager, men han har ikke gitt nærmere kommentarer. 

Nemnda viser til at reisende selv har ansvar for å sette seg inn i billettsystemet og det må
forutsettes at det utvises en viss aktivitet i den forbindelse. 

Nemnda finner etter en samlet vurdering ikke å kunne anbefale at klager gis medhold.

Vedtak

Transportklagenemnda Sjø finner ikke å kunne anbefale att klager gis medhold. 

Vedtaket er enstemmig.