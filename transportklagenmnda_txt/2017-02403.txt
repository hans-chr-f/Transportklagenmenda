Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av feilaktig billettkategori,

Dato
26.01.2018

Saksnummer
2017-02403

Tjenesteytere
AtB AS

Klager har i det vesentlige anført

Klager ble ilagt gebyr 27. august 2017 som følge av at han reiset med ungdomskort, til
tross for at han er over 20 år og student. 

Klager viser til at han ikke har kjennskap til hvorfor kortet hans var registrert med
ungdomsrabatt, men han viser til at det på AtBs nettside står oppført lik pris på
ungdomsbillett og studentbillett. Noe klager mener er ikke er hensiktsmessig. Klager
viser til at han alltid har kjøpt studentbevis, og at dette er en feil i AtBs systemer. 

Klager informerer også i sin klage at vekteren ba han gå av bussen, noe som gjorde at
klager kom for sent til en avtale. Etter at klager gikk av bussen tok han samme buss inn til
sentrum som vekterne, og der observerte han at ingen andre som ble ilagt gebyr måtte
gå av bussen. Dette mener klager er diskriminerende. 

Klager krever derfor at AtB refunderer kostnaden til gebyret.

Tjenesteyterne har i det vesentlige anført
Klager ble den 27. august 2017 ilagt et gebyr fordi han ikke kunne legitimere sin rett til
bruk av ungdomsrabattert billett ved kontroll. AtB viser her til vedlagt kontrollrapport og
gebyr.

AtBs transportvedtekter er godkjent av Samferdselsdepartementet den 8. januar 2014
i medhold av yrkestransportlovens § 33 og jernbaneloven §7 og 7a, se vedlegg 3. Det
fremgår av AtBs transportvedtekter § 2 andre avsnitt at

«Rett til transport får en ved kjøp av reisebevis i samsvar med gjeldende takstregulativ.
Den reisende skal ha gyldig reisebevis ved påstigning. Enkeltbilletter (papir og
mobiltelefon) skal fremvises til sjåfør/billettør, øvrige reiseprodukter skal være validert/
registrert ved påstigning. Det er den reisendes ansvar å ha gyldig betalingsmiddel
ved kjøp av billett. Ved reise med rabattert billett, må den reisende kunne legitimere
retten til rabatt. Reisebeviset skal oppbevares under hele reisen og helt til den
reisende har forlatt terminalområdet. Reisebevis skal vises til sjåfør/billettør eller
kontrollpersonale på forespørsel.»

Det følger videre av transportvedtektene § 7 første avsnitt at

«(…) Reisende som ved kontroll ikke kan vise gyldig reisebevis, skal betale en tilleggsavgift
på kr. 750. Dette gjelder også reisende som benytter rabatterte billetter, og som ikke kan
legitimere seg/ vise gyldig studiebevis.»

Det fremgår av AtBs rabatt- og takstreglement at
"Ungdomspris gjelder fra og med 16 år til og med 19 år på periodebillett. På øvrige
billettyper gjelder voksenpris.

NB! Ved fylte 20 år er man ikke lenger i kategori ungdom, og er selv ansvarlig for å endre
på sin billett.»

Klager anfører at tilleggsgebyret skal frafalles fordi han ikke er å bebreide for at han
reiste med feil billettkategori. Klager forklarer at han under hele studiestudietiden har
kjøpt studentrabattert reisekort. Han mener det var en feil i AtBs systemer som førte
til at hans reisebevis var registrert med ungdomsrabatt ved kontroll den 27.august
2017. Videre forklarer klager at han føler seg urettferdig behandlet da han måtte gå av
bussen grunnet ileggelse av gebyr, men andre kunder som ble ilagt tilleggsgebyr fikk
fortsette turen. Klager anfører at det dessuten er uhensiktsmessig å operere med to ulike
rabattkategorier, da de uansett har samme pris.

Når det gjelder ileggelse av tilleggsgebyr hvor en person mangler legitimasjon for den
kategorien vedkommende reiser med, men oppfyller retten til en annen kategori med
tilsvarende pris, har dette å gjøre med overgangen til «upersonlige reisekort». Det er
med andre ord likegyldig hvem sitt navn som står på t:kortet, så fremt den som bruker
det oppfyller reglene for billetten som ligger på kortet. Det betyr at selv om prisen for
student- og ungdomsrabattert reisekort er den samme, har de ulike regler og det er disse
reglene som avgjør hvem som er legitimert til å bruke reisekortet.

Dersom kunden reiser med ungdomsrabattert billett er det ifølge AtBs regelverk
avgjørende at reisende kan fremvise legitimasjon som viser at vedkommende er mellom
16 og 20 år, idet ungdomsrabatten kun kan benyttes av reisende fra «16 år til og med 19
år». Det at klager kan vise at han oppfyller retten til en rabattkategori med samme pris,
vil ikke frita klager fra gebyret.

Etter innføringen av nettbutikk, er det i dag ingen plikt til å fremvise legitimasjon eller
rabattbevis når man kjøper billett. Det er kundens ansvar å påse at han er berettiget
til den billetten han selv kjøper. Når en kunde kjøper billett hos AtBs kundeservice får
man samtidig en kvittering. Det vil på denne fremgå hvilken type reisekategori billetten
gjelder for. Dersom en kunde kjøper billett på AtBs nettbutikk er det valgfritt for kunden
om han ønsker å bli tilsendt kvittering. I tillegg til at det er kundens ansvar å påse at han
bestiller riktig reisebevis, vil det også være hans ansvar å bestille kvittering ved kjøp i vår
nettbutikk. Klager har ikke lagt frem noen form for dokumentasjon på at han hadde kjøpt
studentrabattert og ikke ungdomsrabattert reisebevis.

Kravet til legitimasjon ved bruk av rabatterte billetter fremgår klart av AtBs regelverk
som ligger tilgjengelig på våre nettsider. Det er dessverre mange av våre reisende som
misbruker vår tillit og vi har derfor sett oss nødt til å tolke regelverket strengt. Dette
medfører at AtB ikke skiller mellom det å reise med rabattert billett uten bevis for retten
til rabatt, og det å reise helt uten billett.

Det følger av AtBs transportvedtekter at reisende som ikke har gyldig reisebevis, men
som oppgir korrekt navn, adresse og fødselsdato har rett til å fortsette reisen. Klager
skulle derfor ikke blitt bedt om å gå av bussen etter å ha fremvist legitimasjon til
kontrolløren. AtB beklager derfor dette, og vil samtidig informere om at hendelsen vil bli
fulgt opp internt. Dette er likevel ikke av betydning for ileggelsen av tilleggsgebyr for feil
reisekategori.

AtB opprettholder med dette vår tidligere avgjørelse og viser til vår begrunnelse i
tidligere svar til klager.

Nemnda bemerker

Klager ble ilagt gebyr ved kontroll på bussen 27. august 2017. Han hadde ungdomsbillett,
men var ikke berettiget til å bruke denne billettypen på grunn av alder.  

Nemnda bemerker at det etter AtBs regelverk, jf. §§ 2 og 7 kreves at det under reisen
kan vises dokumentasjon for rett til rabattert billett og at gebyr kan ilegges dersom
dokumentasjon ikke fremlegges. 

Nemnda bemerker at klager hadde feil billettkategori og at vilkårene for å ilegge gebyr
dermed var til stede. 

Klager viser til at han trodde at han hadde kjøpt studentbillett og mener det må være en
feil ved AtBs systemer når billetten ikke var registret som studentbillet. Han viser videre
til at det er lite hensiktsmessig av AtB å ha to billettyper til samme pris. 

Nemnda er enig med AtB at det er den reisendes ansvar å påse at man kjøper riktig
billett. Dette gjelder uansett om billetten er kjøpt i nettbutikken eller i AtBs kundesenter.  

Nemndas flertall, nemndas leder og bransjerepresentantene Aarre og Grøttland, kan ikke
se at det er grunnlag for å anbefale at tilleggsavgiften frafalles. Flertallet har forståelse
for at reaksjonen kan virke streng, men av  hensyn til reiseforetakene er det behov for
en konsekvent praksis. Reisekortene til AtB er upersonlige. Billetten/kortet kan således
benyttes av mange så lenge de oppfyller vilkårene til billetten – her aldersgrense på en
ungdomsbillett. At billetten som lå på reisekortet har samme pris som studentbillett
endrer ikke på vilkårene til den enkelte billettkategori. 

Mindretallet, forbrukerrepresentantene Grannes og Sørlie, viser til at klager til tross
for å ha valgt feil billettkategori, faktisk har betalt det samme for en billett som varer
like lenge og har samme geografiske utstrekning som den periodebilletten klager
skulle ha valgt. Mindretallet kan heller ikke se at det i praksis kan være noen annen
vinningshensikt i å velge feil kategori. Mindretallet viser her til at både student- og
ungdomsbillett er upersonlige og dermed fritt kan lånes ut forutsatt at låntaker også
oppfyller vilkårene for rabatten. Mindretallet vektlegger for øvrig det faktum at klager
selv har kjøpt billett. Mindretallets vurdering vil kunne stille seg annerledes dersom man
reiser på feil billettkategori med lånt billett. Mindretallet finner i denne saken at det er
urimelig å opprettholde gebyret og anbefaler at gebyret frafalles.

Nemnda har for øvrig merket seg at AtB har beklaget at klager ble bedt om å gå av
bussen. 

Nemnda finner i samsvar med flertallets begrunnelse ikke å kunne anbefale at gebyret
frafalles.

Vedtak

Transportklagenemnda Kollektivtransport finner ikke å kunne anbefale at klage gis
medhold. 

Vedtaket er avsagt med dissens.