Vedtak i Transportklagenemnda - Fly

Sammendrag

Krav om standarderstatning etter forsinkelse

Dato
18.04.2024

Saksnummer
2023-03105

Tjenesteytere
SAS

Klager har i det vesentlige anført

Klager skulle reise fra Oslo til Bergen den 24. august med retur Bergen – Oslo via
Stavanger den 27. august med SAS. Klagers flyvning fra Bergen til Stavanger, SK4189
ble forsinket med ca. 2 og en halv time, noe som ville føre til at klager mistet sine
videreforbindelse i Stavanger. 

Klager ble omrutet til ny flyvning Bergen – Oslo neste morgen, og landet i Oslo ca. 11
timer forsinket.

Klager krever 250 EUR i standarderstatning.

Tjenesteyterne har i det vesentlige anført
SAS har anført at bakgrunnen for kravet er forsinkelse på klagers flyvning SK1489 27.
august 2023.

Klager hadde opprinnelig en reise fra Bergen til Oslo med et stopp i Stavanger.
Den første flyvningen ble forsinket. Dette skyldtes værforhold. SAS har fremlagt
dokumentasjon som viser at den tidligere flyvningen SK1904 ble forsinket ut fra Billund
på grunn av værforholdene på lufthavnen. Flymaskinen (EIGED) kom derfor forsinket
inn til å utføre klagers flyvning SK4189 senere på dagen. Den bakenforliggende årsak til
forsinkelse er dermed værforhold. 

Værforholdene er nærmere beskrevet i fremlagt TAF- og METAR-rapport. Disse viser
regnvær, tåke og cumulonimbus-skyer. Dette er tordenskyer som kan inneholde hagl,
torden og lyn, som kan medføre sikkerhetsmessig risiko for flyvningen. I dette tilfellet var
det ikke sikkerhetsmessig forsvarlig for SK1904 å fly til planlagt tid på grunn av været.
Følgelig oppsto det en forsinkelse som ble videreført til SK4198.

Passasjeren ble som følge av dette booket om til å fly dagen etter med morgenflyet
SK248 direkte til Oslo. Dette var fordi det ikke fantes flere fly med ledige seter den
27. august 2023. SAS  har videre ingen mulighet til å booke egne passasjerer over til
Norwegianflyvninger. Kravet til ombooking snarest mulig er således oppfylt.

Nemnda bemerker

Nemnda legger til grunn at klagers flyvning med SK4189 ble forsinket med ca. to og en
halv time, som ville ført til at klager mistet sin videreforbindelse. Klager ble omrutet til
morgningen etter, og  ankom dermed ca. 11 timer forsinket. 

Passasjerer som kommer mer enn 3 timer forsinket frem til sitt endelige
bestemmelsessted har rett til standarderstatning med mindre flyselskapet godtgjør
at forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

SAS har anført at forsinkelsen skyldes værforhold på Billund flyplass som gjorde
at flymaskinen (SK1904) kom forsinket inn til Bergen. Værforhold kan være en
slik ekstraordinære omstendighet som medfører at den reisende ikke har krav på
standarderstatning. 

Dokumentasjonen som SAS har fremlagt viser værforholdene på Billund flyplass fra kl
15:20 til 22:50 UTC-tid. SK1904 hadde planlagt avgangstid fra Billund 15:10, altså før det
dokumenterte tidsrommet. 

Nemnda mener derfor at SAS ikke har godtgjort at forsinkelsen oppstod på grunn av
værforhold som forsinket flymaskinen på vei til Bergen.

Nemnda mener derfor at klager har rett på 250 EUR i standarderstatning.

Vedtak

Transportklagenemnda anbefaler at SAS utbetaler 250 EUR i standarderstatning til
klager.