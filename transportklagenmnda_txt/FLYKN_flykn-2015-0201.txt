Vedtak i Transportklagenemnda - Fly

Sammendrag

Krav om refusjon av dobbelt bestilt reise.

Dato
02.10.2015

Saksnummer
0201/15F (Gjenopptatt til ny behandling 14.03.2016, ingen endring.)

Tjenesteyter
Tripmonsterno

Klager har i det vesentlige anført:

Den 29. desember ville klager bestille en reise på Tripmonster til USA. Hun la inn navn og
destinasjon, men før hun rakk å velge betalingsmåte frøs siden slik at hun måtte begynne på
nytt. Hun fullførte bestillingen og valgte faktura som betaling.

Deretter får klager en e-post fra Tripmonster som sier at status på bestilling nummer 1078788
er avbestilt. Klager går derfor på nytt inn på reisebyråets nettside for å bestille samme reisen
en gang til. Hun får bekreftelse på e-post som sier at bestilling nummer 1079333 er ok.

Noen dager senere i januar mottar klager en faktura fra Resurs Bank som krever kroner
5&nbsp;400 for en billett med bestillingsnummer 1078791. Klager undrer seg over dette og
sjekker mailen sin. Der finner hun 3 forskjellige bestillingsnummer fra Tripmonster.

Tripmonster sier klager har dobbeltbestilt og at de ikke kan refundere den ene reisen. Den
første bestillingen ble ikke fullført, men Tripmonster har likevel kreert et bestillingsnummer. At
det var denne reisebyrået sendte e-post på som avbestilt var umulig for klager å forstå.

Klager stiller seg kritisk til at Tripmonster kreerer en bestilling og et bestillingsnummer på en
reservasjon som ikke er fullført med betaling på deres nettsider.

Klager krever refusjon av den ene billetten, kroner 5&nbsp;400.

Det vises for øvrig til klagers brev.

Tripmonster har ikke avgitt uttalelse til nemnda. Til klager har selskapet i det
vesentlige anført:

Klager har bestilt tre reiser på Tripmonsters nettsider og betalt to av de:

1078788, 29. desember kl. 12:18 - ikke betalt. Tripmonster sendte automatisk e-post til klager
om at reservasjonen var avbestilt.

1078791, 29. desember kl. 12:21 - betalt med faktura fra Resurs Bank.

1079333, 30. desember kl. 10:59 - betalt med kredittkort.

Tripmonster har vært i kontakt med SAS, men flyselskapet vil ikke tillate refusjon på den ene
billetten. Tripmonster kan av den grunn ikke imøtekomme klagers krav.

Det vises for øvrig til Tripmonsters brev.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Tripmonster ved nemndas e-post av 3. februar 2015 med frist til 17. mars
2015 for eventuelle bemerkninger. I e-posten opplyses det bl.a. om at dersom selskapet
ikke benytter sin rett til å uttale seg, kan nemnda likevel treffe vedtak på grunnlag av de
foreliggende opplysninger. Det fremgår videre at nemnda normalt vil legge passasjerens
opplysninger til grunn dersom disse ikke imøtegås av selskapet.

Tripmonser har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Klager har opplyst at den første bestilling stoppet opp før den var gjennomført. Tripmonster
har ikke bestridt dette, og nemnda legger klagers opplysninger til grunn. Klager hadde etter
nemndas vurdering ingen grunn til å tro at det var blitt opprettet et bestillingsnummer hos
Tripmonster siden bestillingen ikke ble gjennomført.

Klager forsøkte kort tid etter å gjennomføre en ny bestilling. Denne gangen lyktes det. Hun
valgte betaling med Ressursbank. Klager mottok deretter en bestsillingsbekreftelse med
bestillingsnummer 1078788. Det fremkommer av denne at den var avbestilt. Nemnda har
forståelse for at klager oppfattet dette slik at det var den gjennomførte bestillingen som av en
eller annen grunn var avbestilt. Hun hadde følgelig grunn til å tro at hun fortsatt ikke hadde
billetter.

Klager gjorde neste dag et nytt forsøk på å bestille billettene. Billettene ble betalt med
bankkort, og bestillingen ble gjennomført. Bestillingen ble bekreftet.

Nemnda er etter en samlet vurdering av den oppfatning at Tripmonster må bære ansvaret for
uklar kommunikasjon og den misforståelsen som oppstod. Nemnda anbefaler at Tripmonster
refunderer utgiftene til ett sett billetter med kr 5.400.

Vedtak:

Transportklagenemnda-fly anbefaler at Tripmonster refunderer kr 5.400.

Vedtaket var enstemmig.