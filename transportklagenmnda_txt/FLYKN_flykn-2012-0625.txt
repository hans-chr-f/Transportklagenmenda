Vedtak i Transportklagenemnda - Fly

Sammendrag

Krav om erstatning for tapt bagasje.

Dato
15.03.2013

Saksnummer
625/12F

Tjenesteyter
Türkish Airlines

Krav om erstatning for tapt bagasje.

Klager har i det vesentlige anført:

Klager reiste fra Oslo til Beirut den 1. juli 2012 via Istanbul. Da klager ankom Beirut var
bagasjen forsvunnet.

Klager har gjentatte ganger kontaktet Türkish Airlines, men de har ikke klart å finne hennes
bagasje.

Klager krever erstatning for tapt bagasje.

Det vises for øvrig til klagers brev.

Türkish Airlines har ikke avgitt uttalelse til nemnda. Til klager har selskapet i det
vesentlige anført:

Türkish Airlines har forsøkt å spore opp klagers bagasje, men har dessverre ikke lykkes med
dette.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Türkish Airlines ved nemndas e-post av 30. oktober 2012 med frist til 11.
desember 2012 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Türkish Airlines har ikke avgitt uttalelse til nemnda. Nemndas avgjørelse treffes på bakgrunn
av de foreliggende opplysninger.

Nemnda legger på bakgrunn av den fremlagte PIR-rapport til grunn at klagers bagasje ikke
kom frem til reisemålet. Nemnda legger videre til grunn at bagasjen ikke har kommet til rette
senere.

Flyselskapet er i henhold til Montreal-konvensjonen artikkel 17 nr. 2 og luftfartsloven § 10-18
ansvarlig for tap som følge av at innsjekket bagasje blir skadd eller går helt eller delvis tapt
som følge av hendelser under lufttransport. Med tap regnes så vel økonomisk som ikke-
økonomisk tap, jf. EU-domstolens dom av 6. mai 2010, Walz-Clickair (C-63/09).

Klager har etter dette rett til erstatning.

Nemnda finner det på bakgrunn av de foreliggende opplysninger uklart hvor stort klagers tap
har vært. Etter en skjønnsmessig vurdering anbefaler nemnda at klager gis en erstatning på 7
500 kroner.

Nemnda bemerker avslutningsvis at det fremkommer av saken at klager også har sendt krav
til sitt forsikringsselskap. Det faller utenfor nemndas kompetanse å ta stilling til dette kravet,
men nemnda bemerker at klager ikke har rett til å få erstattet samme tap to ganger.

Vedtak:

Transportklagenemnda - fly anbefaler at Türkish Airlines betaler klager en erstatning på NOK 7
500.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Linda Olsen, Norwegian Air Shuttle ASA

Anders Vattekar, Air France