Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
22.05.2015

Saksnummer
618/14F

Tjenesteyter
Ryanair

Klager har i det vesentlige anført:

Klager skulle reise fra Rygge til London den 25. mai 2014 kl. 11:30 med FR1393. Avgangen ble
kansellert, og klager ankom bestemmelsesstedet mer enn 3 timer forsinket.

Klager hevder det ikke ble tilbudt mat i ventetiden, det ble heller ikke gitt noen informasjon i
ventetiden.

Klager krever standarderstatning 250 euro i henhold til EU-forordning 261/2004. Videre krever
klager refusjon av matutgifter, 30 euro.

Det vises for øvrig til klagers brev.

Ryanair har i det vesentlige anført:

FR1393 ble kansellert grunnet uforutsett teknisk problem som følge av lynnedslag, det vises
til fremlagt teknisk rapport. Klager ble booket om til neste ledige avgang, FR1397. Klager ble
informert om sine rettigheter og han fikk matkupong i ventetiden.

Hendelsen er ikke kompensasjonsberettiget i henhold til EU-forordning 261/2004 da årsaken
til uregelmessigheten ble forårsaket av ekstraordinære omstendigheter utenfor Ryanairs
kontroll. Ryanair kan bekrefte at det følger alle vedlikeholdsprogram pålagt fra flyprodusent
og myndigheter.

Ryanair ønsker å refundere klagers eventuelle ytterligere utgifter i ventetiden mot kvitteringer,
men kan dessverre ikke imøtekomme hans krav utover dette.

Det vises for øvrig til Ryanairs brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5. Tilsvarende gjelder for forsinkelse som medfører
at passasjerene kommer frem til det endelige bestemmelsesstedet mer enn tre timer etter det
planlagte ankomsttidspunktet

Ryanair har opplyst at flyet ble truffet av et lyn, og at det var nødvendig med kontroll av flyet.
Klager ble omrutet til neste avgang.

Saken er forelagt Luftfartstilsynet som ikke har bemerkninger til flyselskapets beskrivelse av
den tekniske feilen eller den fremlagte dokumentasjon.

Nemnda er av den oppfatning at dette er å anse som en ekstraordinær omstendighet som
ikke kunne unngås selv om alle mulige tiltak var truffet. Flyet kunne ikke opereres uten teknisk
kontroll. Dette tok nødvendigvis tid. Kanselleringen gir etter dette ikke rett til erstatning etter
EU-forordningen.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.