Vedtak i Pakkereisenemnda

Sammendrag

Krav om standarderstatning grunnet forsinkelse.

Dato
..

Saksnummer
279/13P

Tjenesteyter
Star Tour AS

Saken gjelder:

Krav om standarderstatning grunnet forsinkelse.

Klager har i det vesentlige anført: Sammen med sin familie, totalt 2 voksne og tre barn, skulle
han reise fra Palma de Mallorca til Oslo den 17. august 2013 kl. 11.05. Reisen skulle foregå
med BLX148.

Flyet ble angivelig forsinket grunnet teknisk feil, og det gikk fra Mallorca først kl. 20.19, dvs.
vel 9 timer forsinket. Samme morgen som avreisen skulle ha funnet sted ble klageren varslet
om at det ville bli en betydelig forsinkelse på avgangen. Senere ble forsinkelsen bekreftet til 9
timer og 10 minutter.

Klageren krever kompensasjon på €400,- per person fra Star Tour i henhold til EU-forordning
261/2004 med tilhørende presedens i EU-domstolen fra 2012 på bakgrunn av den ulempe
forsinkelsen medførte. Star Tour har tilbudt et prisavslag på kr 300,- per person.

Star Tour AS har i det vesentlige anført:

Star Tour viser til mottatt e-post i forbindelse med flyforsinkelsen med BLX148 fra Mallorca
til Oslo den 17. august 2013. Star Tour beklager de ulempene forsinkelsen medførte. Årsaken
til at BLX148 ble forsinket var en teknisk feil hos TUI fly Nordic. Flyselskapet hadde i dette
tilfellet ingen muligheter til å forhindre feilen, til tross for at rutinemessig teknisk vedlikehold
og kontroller var gjennomført. Av den grunn berettiger forsinkelsen ikke til erstatning etter
EU-forordningen 261/2004.

Dessverre tok det tid å utbedre feilen. For å redusere forsinkelsen besluttet flyselskapet å
leie inn erstatningsfly. Til tross for det ble det en forsinkelse på 9 timer og 10 minutter. Det er
korrekt som klageren skriver - TUI fly Nordic omdisponerte sine maskiner, noe som dessverre
medførte at blant annet klagerne kom forsinket hjem.

Star Tour viser også til «Alminnelige vilkår for pakkereiser», punkt 8.2.f)V,

Reklamasjonsnemnda for pakkereiser har i tidligere vedtak henvist til at ovennevnte vilkår
også skal benyttes analogisk for hjemreisen. Star Tour vil gjerne gi klagerne et prisavslag på
300 kroner per person.

Nemnda bemerker:

Den rett til erstatning flypassasjerer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt. Reklamasjonsnemnda har tidligere lagt til
grunn at også når det gjelder tekniske feil, er det flyselskapet som må godtgjøre at slike feil er
«ekstraordinære omstendigheter» i forordningens forstand. Det er flyselskapet som har størst
mulighet til å påvirke og forhindre at tekniske feil oppstår. Også preventive hensyn tilsier at
flyselskapet i utgangspunktet må bære ansvaret også ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som forordningen krever for å bli fritatt for ansvar.

I det foreliggende tilfelle har flyselskapet opplyst at feilen skyldes «feil på flyets
luftsystemer». Luftfartstilsynet har funnet dokumentasjonen mangelfull. Det foreligger
ingen aircraft technical log eller workorder. Luftfartstilsynet er av den oppfatning at
flyselskapets beskrivelse av den tekniske feilen ikke er underbygget gjennom den fremlagte
dokumentasjon.

Nemnda betrakter da flyselskapets opplysning om at det var feil på flyets luftsystemer kun
som en forklaring på hva den tekniske feilen konkret besto i og ikke som en dokumentasjon
for at dette var en så ekstraordinær omstendighet at bestemmelsen i Art.5 nr.3 får
anvendelse. Som nevnt foran er det flyselskapet som skal godtgjøre at det forelå slike
ekstraordinære omstendigheter.

Vedtak:

Reklamasjonsnemnda for pakkereiser anbefaler at det gis en kompensasjon på 400 Euro pr.
reisende.

Vedtaket var enstemmig.