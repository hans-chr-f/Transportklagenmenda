Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
11.02.2013

Saksnummer
516/12F

Tjenesteyter
British Airways

Klager har i det vesentlige anført:

Klager skulle reise fra Oslo til Glasgow via London den 1. juni 2012. BA761 fra Oslo til London
ble kansellert da det var varslet streik på Gardermoen. Streiken inntraff først 12 timer etter
planlagt flyvning.

Klager mener British Airways kansellerte på feil grunnlag, og at de ikke ble beordret men selv
valgte å kansellere flighten.

Klager krever standarderstatning i henhold til EU-forordningen.

British Airways har i det vesentlige anført:

British Airways ble informert om streiken på Gardermoen dagen før den inntraff, og ble
beordret til å kansellere de fleste avganger bl.a. BA761. Det vises til operasjonell logg.

Klager kontaktet British Airways per telefon, hvor han fikk tilbud om å booke om billetten
til den 2. juni eller senere, eller motta refusjon av ubenyttet reisestrekning. Klager valgte
sistnevnte.

Denne hendelsen ansees å være utenfor flyselskapenes kontroll, og gir ikke grunnlag for
kompensasjon i henhold til EU forordning 261/2004.

Det vises for øvrig til British Airways brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller bortfalle.

Nemnda er av den oppfatning at også en varslet streik etter forholdene kan være å anse
som en ekstraordinær omstendighet. Forordningen sier imidlertid ikke at enhver streik
som rammer flyselskapets drift må anses å ligge utenfor dettes kontroll. Dette må vurderes
konkret.

Nemnda legger på bakgrunn av de foreliggende opplysninger til grunn at British Airways den
31. mai 2012 ble varslet om en mulig vekterstreik den 1. juni 2012. British Airways ble videre
informert om at de kun ville få én avgang den 1. juni dersom streiken ble iverksatt. British
Airways innrettet seg etter dette og kansellerte bl.a. klagers flygning den 1. juni 2012. Det viste
seg senere at streiken ikke ble iverksatt før 2. juni.

British Airways handlemåte er forståelig ut fra et ønske om å forebygge/minimere mulige
fremtidige problemer. Det er på den annen side ikke uvanlig at varslede streiker ikke blir
noe av. I dette tilfellet ble avgangen kansellert ett døgn før den varslede streiken. Nemnda
finner på bakgrunn av de foreliggende opplysninger ikke godtgjort at British Airways ble
pålagt å kansellere alle flygninger bortsett fra en den 1. juni. British Airways synes derimot
å ha blitt informert om hva som ville bli følgen dersom den varslede streik ble iverksatt.
British Airways har videre etter nemndas vurdering ikke sannsynliggjort at det var nødvendig
å kansellere klagers avgang allerede dagen før. Nemnda er følgelig av den oppfatning at
unntaksbestemmelsen i forordningen artikkel 5 ikke kommer til anvendelse.

Nemnda anbefaler etter dette at klagerne gis en erstatning på 250 euro per betalende person.

Vedtak:

Transportklagenemnda-fly anbefaler at klagerne gis en erstatning på 250 euro per person.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines