Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
09.10.2018

Saksnummer
2017-03091

Tjenesteytere
SAS

Klager har i det vesentlige anført

Klager skulle reise fra Bergen til Andøya via Oslo og Evenes den 26. oktober 2017 kl
18.15 med ankomst kl 23.05. SK4098 fra Oslo til Evenes ble forsinket slik at klager
mistet sin videreforbindelse. Han ble fraktet med drosje fra Evenes og ankom Andøya kl
03.30-04.00. 

Klager mener tåke på Gardermoen 6-8 timer før den aktuelle flyvningen ikke kan anses
å være ekstraordinære omstendigheter. Videre hevder han tåke ikke er å anse som
ekstraordinært på verken Gardermoen eller på Evenes, da begge flyplasser er utstyrt
med ILS (Instrument Landing System).  

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4098 ble forsinket 1 time og 21 minutter som følge av tåke på Gardermoen den 26.
oktober. SAS viser til fremlagt dokumentasjon.

Store uregelmessigheter på Gardermoen førte til forskyvninger i planlagt trafikkprogram,
og dette fikk ringvirkninger for trafikken også når været bedrer seg. Mannskap og fly var
ikke på rett sted til rett tid.

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll.

SAS kan ikke imøtekomme klagers krav. 

Det vises for øvrig til SAS' brev.

Nemnda bemerker

Forsinkelse som medfører at passasjerene kommer mer enn 3 timer senere frem enn
planlagt til det endelige bestemmelsesstedet,  utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261 / 2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Slik nemnda ser det har flyselskapet SAS godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet:

Flyselskapet har fremlagt dokumentasjon for at det var tåke på Gardermoen som førte
til at flyet fra Oslo landet forsinket på Evenes med den følgen at klager mistet sin videre
forbindelse til Andøya. Klager ble fraktet med drosje fra Evenes og ankom endelig
bestemmelsessted i overkant av fire timer forsinket. Nemnda anser dette til å være innen
rimelig tid. SAS kunne ikke gjort noe for å forhindre værforholdene. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.