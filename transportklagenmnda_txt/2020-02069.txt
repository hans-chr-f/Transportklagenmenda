Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
23.10.2020

Saksnummer
2020-02069

Tjenesteytere
EVENTSERVICE AS

Klager har i det vesentlige anført

Klagen gjelder en pakkereise for en person med hotell tre netter med billett til kampen i
Liverpool - Aston Villa på Anfield Stadium, Liverpool i perioden 10.04.2020 - 13.04.2020.
Totalpris 7 590 kroner. Klager var en del av et reisefølge på 4 personer. Klager søker kun
refusjon for sin egen bestilling.

Det ble gitt beskjed om kansellering den 16.03.2020 klokken 11.42. Årsaken til
kanselleringen var Covid-19.

Fotballreiser ber klager ta saken opp med sitt forsikringsselskap. Klager har tatt saken
opp med Europeiske som viser tilbake til at reisen er en pakkereise og at den dermed
skal dekkes av reiseselskapet. Etter det har ikke klager fått noen respons fra Fotballreiser.

Klager har søkt forsikringsselskapet Europeiske om dekning/erstatning. Klager har ikke
blitt tilkjent dekning/erstatning.

Klagers krav: 7 590 kroner. 

Det vises for øvrig til korrespondanse fra klager.

Tjenesteyterne har i det vesentlige anført
Den 16. mars 2020 kl. 11:42 skriver fotballreiser.no følgende til klager:
"Reiseforsikringsselskapene har besluttet å dekke avbestillinger av alle private reiser med
avgang fra 12 mars til 14. april.

Siden reiserådene nå er utvetydige, ber vi deg henvende deg til ditt forsikringsselskap
slik at du/dere kan oppnå kostnadsrefusjon. Forsikringsselskapene opplyser til oss at
saksbehandlingstiden er noe lenger enn vanlig akkurat nå.

Vi beklager selvsagt situasjonen som er vanskelig for oss alle og ønsker du/dere lykke til
og håper at situasjonen normaliserer seg raskest mulig."

EVENTSERVICE AS/Fotballreiser.no har ikke sendt tilsvar til Pakkereisenemnda, til tross
for påminnelse.

Nemnda bemerker

Klagen gjelder en pakkereise for en person med hotell tre netter med billett til kampen i
Liverpool - Aston Villa på Anfield Stadium, Liverpool i perioden 10.04.2020 - 13.04.2020.
Totalpris 7 590 kroner. Klager var en del av et reisefølge på 4 personer. Klager søker kun
refusjon for sin egen bestilling. Nemnda har ikke mottatt tilsvar fra tjenesteyter til tross
for påminnelse.  

Det ble gitt beskjed om kansellering den 16.03.2020 klokken 11.42. Årsaken til
kanselleringen var Covid-19. Slik nemnda vurderer det er det her tjenesteyter som
kansellerer reisen begrunnet i Covid-19. Ved en kansellering fra tjenesteyter vil normalt
klager få utsatt reisen ett år frem i tid, gavekort på reisens pris eller refusjon av reisens
kostander. Det synes ikke som tjenesteyter her har tilbudt noen av disse alternativene.
Klager krever refusjon av reisens kostnader og nemnda anbefaler at tjenesteyter
utbetaler dette beløpet til klager jf. pakkereiseloven § 24. Det anbefales at klager gis
medhold.

Vedtak

Pakkereisenemnda anbefaler at klager gis medhold.