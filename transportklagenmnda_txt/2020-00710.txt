Vedtak i Transportklagenemnda - Fly

Sammendrag

Krav om standarderstatning som følge av forsinkelse. Sandstorm på Kanariøyene.

Dato
13.11.2020

Saksnummer
2020-00710

Tjenesteytere
Norwegian Air Shuttle

Klager har i det vesentlige anført

Klager og en medpassasjer reiste med DY397 fra Longyearbyen til Oslo den 24. februar
2020. Flyet skulle ha gått fra Longyearbyen kl. 13.35 og ha ankommet Oslo kl. 16.35.
Det ble imidlertid forsinket og ankom Oslo først kl. 22.41, mer enn seks timer etter
opprinnelig ankomsttid.

Klager anfører at det ikke var dårlig vær i Longyearbyen og at SAS sitt fly gikk som
planlagt. Klager stiller seg kritisk til at flyselskapet kan påberope seg dårlig vær andre
steder som unnskyldning for forsinkelser.

Klager krever 400 euro i standarderstatning per person i henhold til EU-forordning
261/2004 som følge av forsinkelsen.

Tjenesteyterne har i det vesentlige anført
Flyvningen DY397, som ble utført av flymaskinen LNNHA, ble seks timer og seks
minutter forsinket grunnet mangel på tilgjengelige flymaskiner som en konsekvens
av sandstormen på Kanariøyene fra 22. til 24. februar 2020. Stormen førte til massive
restriksjoner i luftrommet ved Las Palmas og Tenerife-Sør lufthavn. Flyplassene var i
flere perioder stengt. Grunnet sandstormen i Las Palmas denne dagen ble flyvningen
forsinket, og som en konsekvens av værforholdene var flymaskinen parkert på Las
Palmas flyplass frem til 25 februar.

Norwegian hadde åtte flymaskiner i Las Palmas som var strandet som følge av
værforholdene fra 22. til 25 februar. På Tenerife-Sør lufthavn var tre flymaskiner
strandet fra 22. til 23. februar. Dette påvirket hele Norwegians ruteplaner og førte til
endringer og omrokeringer i forbindelse med alle flyvninger som skulle utføres av disse
flymaskinene. Visse flyvninger måtte kanselleres, mens andre ble slått sammen til færre
avganger, med det formål å redusere uregelmessighetene i Norwegians nettverk, og
slik at omstendighetene skulle påvirke færrest mulig passasjerer. Som en følge av disse
tiltakene ble klagers flyvning forsinket.

Berørte passasjerer mottok forpleining i ventetiden og informasjon om sine rettigheter
via SMS, i tråd med EU-forordning 261/2004.

Passasjerer kan ha krav på standarderstatning ved kanselleringer og forsinkelser etter
EU-forordning 261/2004 artikkel 5 nummer 1 litra c) jf. artikkel 7 og Sturgeon-dommen.
Dette gjelder ikke dersom årsaken til kanselleringen eller forsinkelsen er ekstraordinære
omstendigheter som ikke kunne unngås med alle rimelige tiltak, jf. artikkel 5 nummer 3.

I gjeldende sak oppstod forsinkelsen som følge av mangel på flymaskiner, forårsaket
av værforholdene og de etterfølgende restriksjonene på Las Palmas og Tenerife-Sør
lufthavn. Det er ingen holdepunkter i saken som tilsier at flyet ville ha blitt forsinket
dersom maskinen ikke sto fast i Las Palmas samtidig med at flere av Norwegians
flymaskiner var parkert på Las Palmas og Tenerife-Sør lufthavn. Det var ingen tiltak
Norwegian kunne ha iverksatt som ville ha forhindret at flyet ble forsinket.

Som det fremgår av fremlagt dokumentasjon, var det en sandstorm ved Las Palmas
og Tenerife-Sør lufthavn på samme tid som det ble bestemt at flyvningen måtte
kanselleres grunnet manglende flymaskin. Da flymaskinene sto fast på Las Palmas og
Tenerife-Sør lufthavn, ble det iverksatt en rekke operasjonelle tiltak for å unngå store
driftsforstyrrelser innenfor Norwegians nettverk. Noen avganger måtte også forsinkes
for å kunne gjennomføre planlagte ruter med færre flymaskiner tilgjengelig. Noen
avganger måtte også kanselleres, og passasjerene ble da overført til tidligst mulige
alternativ. Det er derfor rimelig å legge til grunn at det var værforholdene som utløste
forstyrrelsen. Norwegian vil på det grunnlag anføre at hendelsen lå utenfor selskapets
kontroll. 

Etter forordningen må flyselskapene også foreta alle rimelige tiltak i etterkant av en
ekstraordinær omstendighet. Det var ingen rimelige tiltak som Norwegian her kunne ha
iverksatt for å forhindre denne forsinkelsen. Sandstormen påvirket alle flyselskapene, og
det er ingen tiltak Norwegian kunne ha iverksatt for å unngå større uregelmessigheter.
I vurderingen av hvilke tiltak som innen rimelighet kan kreves, skal det tas i betraktning
hva som er teknisk og økonomisk tålelig for flyselskapet, og hvorvidt mulige tiltak er
forholdsmessige i lys av situasjonen. Dette er lagt til grunn av EU-domstolen i saken
C-315/15 (Pešková). Det er normal praksis innen luftfarten å planlegge flere ruter med
bruk av samme flymaskin og besetning. Det er i tillegg lagt opp til at det ved hver
base skal være standby-besetning, basert på statistikk, for å sikre den regelmessige
flytrafikken der det trengs. Det kan derimot ikke forventes at et flyselskap skal ha
tilgjengelig kapasitet i form av flymaskiner, besetning, piloter eller ingeniører ved alle
flyplasser, eller ha forberedt wetlease for alle destinasjoner for å unngå forsinkelser og
kanselleringer. Dette ville ha medført urimelig høye driftskostnader, noe som igjen ville
ha ført til høyere priser på flybillettene. Dette er trukket frem av en tysk domstol (X ZR
121/13). 

Det aktuelle tiltaket Norwegian har til rådighet i en slik situasjon, ved mangel på
flymaskiner, er bruk av wetlease. Wetlease er en tidkrevende prosess, da det fordrer
en forutgående kontraktsinngåelse med leasingselskapet. Det må i alle tilfeller også
påregnes tid for at erstatningsflyet med mannskap skal komme seg til flyplassen hvor
det opprinnelige flyet skulle tatt av fra. Da sandstormen førte til at mer enn ti flymaskiner
måtte parkeres på svært kort tid, ville uansett ikke wetlease ha vært en mulighet for å
forhindre driftsforstyrrelser. 

Norwegian har etter dette iverksatt alle mulige rimelige tiltak i etterkant av en
ekstraordinær omstendighet, noe som er i tråd med EU-forordning 261/2004. Norwegian
mener at forsinkelsen skyldes ekstraordinære omstendigheter som ikke kunne unngås
med alle rimelige tiltak.

På bakgrunn av dette kan ikke Norwegian imøtekomme passasjerens krav om
standarderstatning.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Norwegian har forklart at forsinkelsen skyldes sandstormen på Kanariøyene fra 22.
til 24. februar 2020. Nemnda legger til grunn at denne sandstormen førte til en rekke
forsinkelser og kanselleringer av flyvninger til og fra Kanariøyene i denne perioden.
Nemnda mener at sandstormen må anses som en ekstraordinær omstendighet i
forordningens forstand.

Nemndas flertall - nemdsleder og bransjerepresentantene - legger til grunn at
sandstormen i betydelig grad påvirket selskapets muligheter til å gjennomføre alle
planlagte flyvninger som normalt i denne perioden. Flertallet mener derfor at det er
sannsynliggjort at forsinkelsen i dette tilfellet ikke kunne ha vært unngått selv om alle
rimelige tiltak var truffet. Klager har dermed ikke rett på standarderstatning.

Mindretallet - forbrukernes representant - er av den oppfatning at selskapet ikke
i tilstrekkelig grad har godtgjort at forsinkelsen av denne flyvningen skyldtes de
ekstraordinære omstendighetene på flyplassen på Kanariøyene (sandstormen), og
mener derfor at klager har krav på standarderstatning. Selskapet har ikke dokumentert
at flyvningen ble direkte berørt av hendelsen, i den forstand at mannskapet eller
flyindividet som etter flyveplanen skulle operere flyvningen, stod fast på Kanariøyene.
Selskapet har forklart at åtte flymaskiner var strandet i Las Palmas og tre i Tenerife,
men de har ikke dokumentert dette nærmere. I slike saker bør selskapet godtgjøre
den konkrete sammenhengen bedre. Slik saken er opplyst, er det mindretallets syn
at forsinkelsen like gjerne kan skyldes en ren operasjonell beslutning i kjølvannet av
hendelsen, slik at flyvninger som i utgangspunktet ikke var påvirket av hendelsen
ble berørt. Mindretallet har forståelse for at selskapet foretar slike prioriteringer i
forbindelse med en hendelse som denne av hensyn til den totale trafikkavviklingen, men
kan ikke se at slike gode grunner kan frita fra standarderstatningsansvar.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.