Vedtak i Transportklagenemnda - Fly

Sammendrag

Krav om standarderstatning grunnet kansellering. Spørsmål om reklamasjonsfrist.

Dato
23.03.2023

Saksnummer
2022-02310

Tjenesteytere
Widerøe

Klager har i det vesentlige anført

Klager skulle reise fra Kristiansand til Trondheim den 6. mai 2022 med Widerøe:

WF606 KRS-TRD 19.35 - 21.15
På avreisedagen ble klager informert om at flyvningen var kansellert, og at han var
booket om til ny flyvning dagen etter den 7. mai kl 13.15. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Widerøe har ikke avgitt uttalelse til nemnda angående saken. Til klager har flyselskapet i
det vesentlige uttalt:

Widerøe viser til sin reklamasjonsfrist på to måneder, og mener klager har fremmet krav
etter at fristen har utløpt. Widerøe viser til svensk høyesterettsdom: T 2659-17.

Nemnda bemerker

Klager skulle reise fra Kristiansand til Trondheim den 6. mai 2022 med Widerøe på
følgende flyvning:

WF606 KRS-TRD 19.35 - 21.15

Flyvningen ble kansellert, klager ble booket om og ankom endelig bestemmelsessted
mer enn tre timer forsinket. Klager fremmet krav mot Widerøe den 26. september
2022.   

Det er ikke bestridt at klager fremsatte krav om standardkompensasjon mer enn to
måneder etter hendelsen. Widerøe har derfor avvist kravet og anført at klagen er
fremsatt for sent.  

Nemndas flertall - forbrukerrepresentantene, nemndas leder og Joachim Sponheim - er
ikke enig med Widerøe i at klagen er fremsatt for sent. 

Flertallet viser til Høyesteretts dom av av 14. desember 2020, HR-2020-2401-A. Saken
gjaldt en flypassasjer som hadde fremsatt krav om standarderstatning på 600 euro
etter en forsinkelse på noe over tre timer på en reise fra Thailand til Oslo, jf. forordning
(EF) nr. 261/2004 artikkel 7 (flypassasjerforordningen) og forskrift om flypassasjerers
rettigheter 17. februar 2005 nr. 141 § 1. Kravet ble fremsatt noe over tre måneder etter
ankomst. Høyesterett la til grunn at det utenfor de lovregulerte tilfellene ikke gjelder
noen generell regel om reklamasjonsplikt i norsk kontraktsrett. Etter en vurdering av de
hensyn som reklamasjonsplikt begrunnes med, kom Høyesterett videre til at det ikke var
tilstrekkelig grunn til på ulovfestet grunnlag å stille et krav til reklamasjon i tilknytning til
standarderstatning etter flypassasjerforordningen. Den alminnelige foreldelsesfristen på
tre år fikk da anvendelse. 

Dette er imidlertid ikke i utgangspunktet til hinder for at det avtales en egen
reklamasjonsfrist i avtale. Widerøe har vist til at de har inntatt en bestemmelse i
sine vilkår pkt. 17.2, som fastslår at passasjeren må klage innen to måneder etter at
flyvningen fant sted. Basert på sakens dokumenter finner nemnda det sannsynlig at
dette var inntatt i selskapets vilkår på kjøpstidspunktet. 

Flertallet mener det likevel ikke er inngått en avtale som innskrenker reklamasjonsfristen
til passasjeren i denne saken. Det vises til nemndas avgjørelse av tilsvarende spørsmål
i FLYKN-2020-1106 (dissens). For at en avtale om en reklamasjonsfrist som er mer
ugunstig for forbrukene enn det som følger av bakgrunnsretten skal være inngått,
må forbrukeren ha rimelig grunn til å tro at avtale om dette er inngått. Flertallet
mener det er klart at et slikt avvik fra bakgrunnsretten, som er at det ikke gjelder
en reklamasjonsfrist, krever en eksplisitt vedtakelse fra passasjeren. Vilkåret om en
to måneders reklamasjonsfrist er overraskende for klager da det kun fremgår av
standardvilkårene og ikke er gitt noen fremtredende plass. Vilkåret er byrdefullt for
klager, ikke individuelt forhandlet, og utenfor både det normale i bransjen og hva som
anses rimelig. Selskapet har heller ikke orientert klager om denne fristen i forbindelse
med kanselleringen. Flertallet mener derfor at klager derfor ikke har hatt rimelig grunn til
å tro eller til å innrette seg på at det var avtalt en reklamasjonsfrist på to måneder.

Da det ikke kan anses avtalt om reklamasjonsfrist på to måneder, er det bakgrunnsretten
som legges til grunn, og nemnda mener derfor at klager ikke har reklamert for sent.

Flertallet mener også at en vesentlig forkortet foreldelsesfrist, som i dette tilfellet, krever
eksplisitt vedtakelse fra klager. Med samme begrunnelse som for reklamasjonsfristen
over, mener flertallet at det ikke er inngått en avtale om forkortet foreldelsesfrist.

Nemndas mindretall - bransjerepresentant Camilla Dragvoll - er uenig i dette. Hun viser
til at muligheten for at flyselskapene skal kunne legge inn reklamasjonsfrist i sine vilkår
er til stede. Kunden må bekrefte at vilkårene er lest og forstått for å få gjennomført
bestilling. Ved å lese vilkårene, vil kunden få et helhetlig bilde av vilkårene som gjelder i
kontrakten. Det vil variere fra kunde til kunde, hvilke av vilkårene som treffer de direkte.
Flyselskapene vil ikke ha mulighet til å fremheve noen vilkår fremfor andre under denne
prosessen.

Nemnda vurderer etter dette om klager har krav på standarderstatning.

Kansellering som medfører at passasjeren kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning med mindre flyselskapet godtgjør at forsinkelsen/kanselleringen skyldes
ekstraordinære omstendigheter som ikke kunne vært unngått selv om alle rimelige
tiltak var truffet, jf. EU-forordning 261/2004 artiklene 5, 6 og 7, samt EU-domstolens
avgjørelser i sakene Sturgeon-Condor av 19.11.2009 (C-402/07) og Nelson med flere av
23.10.2012 (C-581/10).

Nemnda legger til grunn at klagers flyvning fra Kristiansand til Trondheim den 6. mai
2022 med WF606 ble kansellert, og at klager ble booket om slik at han ankom sitt
endelige bestemmelsessted mer enn 3 timer forsinket.

Widerøe har ikke uttalt hva som var årsaken til kanselleringen eller dokumentert denne.
Flyselskapet har dermed ikke godtgjort at kanselleringen skyldtes ekstraordinære
omstendigheter som ikke kunne vært unngått. Klager har etter nemndas syn derfor krav
på standarderstatning på 250 euro.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtaket er truffet med dissens, slik det fremgår over.

Vedtak

Transportklagenemnda anbefaler at Widerøe utbetaler 250 euro til klager.