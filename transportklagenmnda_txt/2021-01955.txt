Vedtak i Transportklagenemnda - Fly

Sammendrag

Krav om erstatning etter kansellering på grunn av "birdstrike".

Dato
28.04.2022

Saksnummer
2021-01955

Tjenesteytere
SAS

Klager har i det vesentlige anført

Klager og hans reisefølge, totalt 4 personer, hadde billetter med SAS og skulle reise
fra Molde via Oslo til Kristiansand den 19. september 2021. Avgangen fra Oslo til
Kristiansand med SK 223 ble kansellert. Klager mottok en sms fra SAS 2 timer og 50
minutter før avgangen med SK223 som skulle være kl. 22.30 med følgende melding: "
Due to earlier disruptions SK 223 has been cancelled". Passasjerene ble omrutet med
buss og ankom Kristiansand med en forsinkelse på 3 timer og 45 minutter. 

I sin klage til SAS i etter reisen fikk klager til svar at avgangen ble kansellert som følge
kollisjon med fugl og at SK 223 ble kansellert som følge av såkalt Air Traffic Control
Managment (bestemmelse gitt av flyveledelsen). Klager viser til at kollisjon med fugl er
vanlig og ikke kan anses som en ekstraordinær begivenhet som fritar flyselskapet fra
å utbetale standarderstatning i henhold til EU-forordning 261/2004 for kanselleringen.
Klager etterlyser dokumentasjon for årsaken til kanselleringen og en forklaring på
hvorfor ikke SAS kunne satt inn et annet fly i tidsrommet på 2 timer og 50 minutter fra
klager fikk sms'en til planlagt avgang med SK 223.

I sin klage til Transportklagenemnda har klager fremsatt krav om standarderstatning
med 250 euro per person, totalt 1000 euro, for forsinket ankomst til Kristiansand. 

Klager påpeker at SAS har sendt inn tilsvar til nemnda etter fristens utløp og vil bemerke
følgende: SAS har tilbudt seg å dekke eventuelle merutgifter forårsaket av kanselleringen
mot fremleggelse av kvitteringer. Ankomsttid i Oslo fra Molde var kl 21.55. Flyet til
Kristiansand hadde opprinnelig avgang kl. 22.30 og det ble satt opp buss med samme
avgangstid. Dette korte tidsintervallet ga liten, om enn ingen, mulighet til på forhånd
å kjøpe mat og drikke med tanke på en 4,5 timer lang busstur. Det var heller ikke
anledning til å kjøpe noe om bord på bussen, ei heller var den utstyrt med toalett.

SAS har tilbudt seg å dekke eventuelle merutgifter forårsaket av kanselleringen mot
fremleggelse av kvitteringer. 

På bakgrunn av dette har klager i tillegg fremsatt et krav om erstatning for tort og svie på
kr. 500 per person, totalt kr. 2000.

Tjenesteyterne har i det vesentlige anført
Klager med reisefølge var booket med SAS fra Molde via Oslo til Kristiansand den
19.09.21 med SK4529 og SK223. Sistnevnte flyvning ble imidlertid kansellert og klager
krever standardkompensasjon. 

SK223 ble innstilt som en direkte følge av kollisjon med fugl (birdstrike) på den tidligere
flyvningen SK4038 (LN-RRW) som kom fra Stavanger til Oslo denne dagen og skulle videre
kl 22:30 med flynummer SK223 Oslo-Kristiansand. 

Denne flymaskinen, (SK223 – fly individ LNRRW), måtte settes på bakken da det ble utsatt
for en birdstrike og rutinen er at flymaskinen må gjennomgå en rutine inspeksjon. Det
fantes ingen reservefly på dette tidspunktet til å operere Oslo-Kristiansand. 

Klager og reisefølget ble transportert med buss på strekningen (OSL-KRS) da det ikke var
noe reservefly å oppdrive så sent på kvelden. SAS viser til fremlagt dokumentasjon og
teknisk rapport. 

Rent generelt er det flyplassmyndighetene som er ansvarlig for at flyplassen er fri for
fugler ved start og landing. Det er vanskelig for et flyselskap å treffe tiltak for å unngå
kollisjon med fugl, da dette er en plutselig, uforutsett hendelse. 

I de situasjoner der SAS piloter oppdager fugleflokker vil de rapportere dette til
flygeleder/tårn og be om å få fly rundt slike fugleflokker. Dersom det er en enkelt fugl vil
ikke den synes på radaren og kan være vanskelig/umulig å oppdage. 

Den bakenforliggende årsaken til kanselleringen av SK223 den 19.09.21 er kollisjon med
fugl/birdstrike. Dette er å anse som ekstraordinært i henhold til forordningen, og er
stadfestet ved dom C-315/15, Peskova. 

Det var ingen forhåndsregler SAS kunne tatt for å unngå denne hendelsen og SAS gjorde
det som var mulig for å frakte passasjerene på raskest måte til sin endestasjon, ved å
sette opp alternativ transport med buss. 

SAS kan ikke imøtekomme klagers krav om EU kompensasjon i dette tilfellet.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. 

SAS har uttalt samt dokumentert at kanselleringen av SK223 den 19. september 2021
skyldtes kollisjon med fugl, og at hendelsen oppsto på foregående flyvning inn til Oslo for
denne flymaskinen. 

Kollisjon med fugl er en ekstraordinær omstendighet i forordningens forstand, jf EU-
domstolens avgjørelse i saken Peskova med flere av 4. mai 2017 (C-315/15) avsnitt 26.
Nemnda legger til grunn at  SAS har dokumentert at de har truffet «alle rimelige tiltak»
for å unngå eller redusere konsekvensene av forsinkelsen for passasjerene,  jf art. 5 nr. 3.
Klager og hans medreisende har etter dette ikke rett til standarderstatning.

Ved en kansellering skal passasjerene tilbys omruting på tilsvarende transportvilkår
snarest mulig, samt få tilbud om forpleining ventetiden på omlegging av reisen, jf
forordningens artikkel 8 og 9. SAS satte opp en buss med samme avgangstid fra Oslo
lufthavn Gardermoen som klagers flyvning til Kristiansand ville hatt. Klager har derfor
tillegg fremsatt et krav om erstatning for ulempen ved å ikke få tilbud om mat og drikke
eller mulighet til å kjøpe dette, samt at bussen ikke hadde toalett ombord. 

Nemnda har forståelse for at dette var en ulempe, men i norsk erstatningsrett er
regelen at ikke-økonomisk tap ikke har erstatningsrettslig vern med mindre det finnes
en særskilt hjemmel for dette. Verken EU-forordning 261/2004, luftfartsloven § 10-20
eller Montrealkonvensjonen gir dekning for denne typen tap. Det gis kun erstatning for
økonomisk tap. Klager vil derfor ikke har rett til erstatning for tort og svie i dette tilfellet.

Vedtak

Transportklagnemnda kan ikke anbefale at klager gis rett til erstatning.