Vedtak i Transportklagenemnda - Fly

Sammendrag

Krav om standarderstatning samt refusjon grunnet
kansellering som følge av covid-19 pandemien.

Dato
10.06.2021

Saksnummer
2020-03346

Tjenesteytere
Alitalia

Klager har i det vesentlige anført

Klager (to personer) hadde bestilt billetter fra Pisa til Split via Roma for reise den 7.
juli 2020. Billettene ble bestilt hos Alitalia og utstedt på Alitalia dokument. Den 19. juni
mottok klager epost fra Alitalia med informasjon om at AZ7020 fra Roma til Split var
kansellert. 

Klager krever standarderstatning i henhold til EU-forordning 261/2004, samt full refusjon
av billettene, GBP 259,80.

Tjenesteyterne har i det vesentlige anført
Alitalia har ikke avgitt uttalelse til klager eller til nemnda.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk klager beskjed om kanselleringen den 19. juni,
mer enn to uker før avgang. Klager har etter dette ikke krav på standarderstatning. 

Nemnda legger videre til grunn at klager krever refusjon av de ubenyttede flybillettene. 

Ved kansellering skal passasjeren få valget mellom refusjon av billettprisen eller
omruting snarest mulig på tilsvarende transportvilkår, jf. artikkel 8. 

Klagers billetter var utstedt på et Alitalia-dokument og er en code share hvor Alitalia
utførte den første flyvningen. Code share innebærer at flyselskapene samarbeider som
reiseruten og selger denne som en  gjennomgående reise merket med rutenumrene til
det flyselskapet som har utstedt billetten, selv om en eller flere av strekningene faktisk
flys av et annet selskap. Flyvningen som ble kansellert i dette tilfellet skulle opereres av
Croatian Airlines. 

Det er det «transporterende luftfartsselskap» som er ansvarlig etter EU-forordning
261/2004. I henhold til artikkel 2 bokstav b, er et "transporterende luftfartsselskap" et
"lufttransportforetak som utfører eller har til hensikt å utføre en flygning i henhold til en
avtale med en passasjer eller på vegne av en annen person, juridisk eller fysisk, som har
avtale med denne passasjeren". 

I dette tilfellet var det Croatian Airlines som er det  "transporterende luftfartsselskap"
etter definisjonen i artikkel 2 bokstav b på den andre flyvningen, mens Alitalia var
"transporterende luftfartsselskap" på den første flyvningen. 

Av forordningens artikkel 3 nr. 5 følger det at "Dersom et utførende luftfartsselskap
som ikke har inngått avtale med passasjeren oppfyller forpliktelser i henhold til denne
forordning, skal det anses for å gjøre dette på vegne av personen som har inngått en
avtale med passasjeren". Basert på code share-samarbeidet må Croatian Airlines altså
anses å være transporterende luftfartsselskap på vegne av Alitalia. 

Det følger av EU-dom C-502/18 avsnitt 29 at Alitalia i et slikt tilfelle er avtalemessig
bundet til passasjeren også hva gjelder utførelsen av den andre flyvningen. At Alitalia er
ansvarssubjekt i et slik tilfelle er også med å sikre at passasjeren får kompensasjon av
det transporterende luftfartsselskapet han har inngått transportavtale med, uten at han
må ta hensyn til de avtaler dette luftfartsselskapet har inngått med andre vedrørende
utførelsen av deler av flyvningen, jf. avsnitt 30 i den samme dommen.

Ettersom billetten er utstedt på et Alitalia-dokument og er en code share hvor Alitalia
utførte første flyvning, har nemnda kommet til at Alitalia må være ansvarlig overfor
klager, jf. EU-dom C-502/18. Den aktuelle dommen gjaldt et tilfelle der siste flyvning i
samarbeidet var utført av et ikke-EF-luftfartsselskap. Etter nemndas syn har dette ikke
betydning for avgjørelsen, da verken avsnitt 29 eller 30 i dommen synes å
tillegge dette betydning. 

Nemnda anbefaler etter dette at Alitalia refunderer klagers ubenyttede flybilletter med
GBP 259,80.

Vedtak

Transportklagenemnda anbefaler at Alitalia refunderer klagers billetter med GBP 259,80.