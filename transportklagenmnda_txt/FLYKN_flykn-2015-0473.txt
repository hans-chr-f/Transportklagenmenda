Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.11.2015

Saksnummer
0473/15F

Tjenesteyter
Air Baltic

Klager har i det vesentlige anført:

Klager skulle reise fra Oslo til Riga den 26. februar 2015 kl. 10:45 med Air Baltic. Avgangen
ble kansellert, og klager ble booket om via Helsinki, han ankom bestemmelsesstedet neste 9
timer forsinket.

Klager krever standarderstatning 250 euro i henhold til EU-forordning 261/2004.

Det vises for øvrig til klagers brev.

Air Baltic har i det vesentlige anført:

Avgangen klager var booket på ble kansellert som følge av tett tåke i Riga, det vises til fremlagt
dokumentasjon. Svært mange fly ble omdirigert til andre flyplasser, og Air Baltic hadde ikke
nok reservefly til å sette inn på enkelte destinasjoner, blant annet Gardermoen. Klager ble
booket om til neste ledige avgang via Helsinki senere på dagen.

Air Baltic mener hendelsen ikke er kompensasjonsberettiget i henhold til EU-forordning
261/2004 da årsaken til kanselleringen var ekstraordinære omstendigheter utenfor Air Baltics
kontroll.

Air Baltic kan ikke imøtekomme klagers krav.

Det vises for øvrig til Air Baltics brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner det på bakgrunn av de fremlagte opplysninger og dokumentasjon godtgjort
at kanselleringen skyldtes vanskelige værforhold i Riga. Dette er å anse som en ekstraordinær
omstendighet i forordningens forstand. Nemnda finner videre godtgjort at kanselleringen ikke
kunne vært unngått selv om alle rimelige tiltak var truffet. Kanselleringen gir følgelig ikke rett
til standarderstatning.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.