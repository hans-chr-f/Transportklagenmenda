Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.03.2020

Saksnummer
2019-01748

Tjenesteytere
SAS

Klager har i det vesentlige anført

Klager skulle reise fra Hong Kong til Trondheim via København og Oslo den 23. desember
2018 kl 01.00 med ankomst kl 11.05. SK1462 fra København til Oslo ble forsinket
slik at klager mistet sin videreforbindelse. Hun ble booket om og ankom endelig
bestemmelsessted mer enn åtte timer forsinket. 

Ombord ble passasjerene informert om at flyet ble forsinket fordi det måtte vente på en
gruppe passasjerer fra USA som måtte rekke sin videreforbindelse til Svalbard. Klager
anser ikke dette som en ekstraordinære omstendighet utenfor flyselskapets kontroll.   

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
SK1462 ble forsinket tilsammen 122 minutter. 25 minutter av forsinkelsen oppstod som
følge av at flyet ventet på en gruppe passasjerer som måtte rekke siste mulige avgang til
Svalbard før jul. 

Hovedårsaken til forsinkelsen var imidlertid dårlige værforhold, kraftig snøvær, samt
restriksjoner på flyplassen i København. Det vises til fremlagt dokumentasjon. 

Klager ble booket om til neste ledige avgang samme dag.

Hendelsen er ikke kompensasjonsberettiget i henhold til EU-forordning 261/2004.

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Flyselskapet SAS har fremlagt dokumentasjon som viser at det var vanskelige værforhold
som førte til at flyet fra København landet forsinket i Oslo med den følge at klager mistet
sin videreforbindelse til Trondheim. Den samme dokumentasjonen viser at forsinkelsen
ikke kunne vært unngått selv om alle rimelige tiltak var truffet. 

SAS har videre fremlagt dokumentasjon som viser at flymaskinen måtte vente i 25
minutter på "load from another flight". SAS forklarer dette med en gruppe passasjerer
som var avhengig av å rekke siste videreforbindelse før jul til Svalbard. I og med at
klager hadde en connection time på èn time på Gardermoen, ville hun ikke rukket
videreforbindelsen uansett om SAS ikke hadde ventet på disse passasjerene. 

Klager ble booket om og ankom Trondheim samme kveld. Nemnda anser dette å være
innen rimelig tid. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.