Vedtak i Transportklagenemnda
- Kollektivreiser

Sammendrag

Manglet billett i kontrollsone.

Dato
16.08.2018

Saksnummer
2018-01552

Tjenesteytere
Ruter

Klager har i det vesentlige anført

Klager ble ilagt gebyr ved kontroll på Jernbanetorget stasjon 7. mai 2018 fordi han ikke
hadde gyldig billett.

Klager, som bor i Holmestrand, var i Oslo i forbindelse med et møte. Da møtet var ferdig
tok klager følge med en kollega inn mot Oslo S og gikk inn i en inngang som informerte
om at det var i retning av toget. Klager var veldig fokusert på å følge skiltingen og
oppdaget da han kom videre inn i bygget/hallen at det var kontroll. Han ble da ilagt gebyr
som følge av manglende billett i kontrollsone.

Klager ber om at Ruter frafaller gebyret.

Tjenesteyterne har i det vesentlige anført
Ruter viser til klage på gebyr som ble ilagt under en utkontroll på Jernbanetorget stasjon
7. mai 2018. Klager fikk gebyr da han ikke kunne fremvise gyldig billett. 

Hvis man skal passerere kontrollsonen på T-banestasjonen må man ha gyldig billett.
Det er ikke anledning til å bruke stasjonen som gjennomgang. Kontrollsonen er tydelig
merket både på gulvet og med skilt i taket. Ruter mener derfor det er godt opplyst om
dette. 

Det er ikke skiltet til NSB sine tog på en slik måte at en går gjennom T-banestasjonen.
Den eneste skiltingen er ved inngangen til NSB, men der er det skiltet i en helt annen
retning enn ned på T-banestasjonen, 

Ruter kan på overnevnte grunnlag ikke se noe grunn til å endre standpunkt i denne
saken.

Nemnda bemerker

Klager ble ved utkontroll på Jernbanetorget stasjon 7. mai 2018 ilagt gebyr som følge av
manglende billett i kontrollsone. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hevder at han fulgte skilting til togstasjonen, og at han ikke hadde noen intensjon
om å benytte seg av T-banen.

Nemnda viser til at kontrollsonen er tydelig markert med "Gyldig billett kreves i
kontrollsonen" på skilt over området hvor betalingsautomatene er plassert. Etter
nemndas syn må dette være tilstrekkelig informasjon om at det kreves billett for å
passere kontrollsonen. Nemda viser videre til Ruters opplysning om at det ikke er skiltet
til NSB sine tog på en slik måte at man ender opp i kontrollsone. 

Nemnda kan ikke se at det er grunnlag for å anbefale at gebyret frafalles. Klager tok en
risiko ved å gå inn i kontrollsonen uten billett og er nærmest til å bære konsekvensene.

Vedtak

Transportklagenemnda Kollektivtransport finner ikke å kunne anbefale at klager gis
medhold.