Vedtak i Pakkereisenemnda

Sammendrag

Krav om prisavslag grunnet støy og reiselederservice.

Dato
23.11.2017

Saksnummer
2017-02450

Tjenesteytere
TUI Norge AS

Klager har i det vesentlige anført

Klager bestilte reise for fire personer med innkvartering i en to-romsleilighet på TUI
Family Life Caldera Beach by Atlantica, Gerani, Kreta i perioden 07.07.2017 - 14.07.2017.
Totalpris kr. 37.538. 

Klager ble innkvartert i leilighet 518 som lå plassert over hotellets kjøkken. Kjøkkenets
tekniske anlegg/vifter var plasser på veggen rett utenfor klagers rom.  Noen av disse
anleggene stilnet rundt kl. 24:00, mens noe gikk konstant gjennom natten. Volumet ble
via mobilapplikasjon målt til nærmere 60 desibel midt på natten. I tillegg var det konstant
vibrasjon i luften fra anlegget. Ingen i familien sov mye på rom 518.

Klager anfører at støy på rom 518 var et kjent problem for hotellets ledelse og TUI.
Det ble bekreftet av hotellets manager som sa de ikke klarte å gjøre noe med det, og
de forsøkte å holde tilbake rommet. Til tross for dette valgte TUI som disponerer alle
hotellets rom å leie det ut. Han hadde vært manager ved hotellet i ett år, bekreftet
overfor klager at støyen var et problem som hadde vært kjent for han hele den perioden,
og sannsynligvis lenger. Klager tok kontakt med hotellets ledelse etter at guidene fra TUI
ba de gjøre det. 

Det fremgår ikke av hotellbeskrivelsen at det er støy fra hotellets restaurant, klager ble
ikke informert om dette før avreise og rommet var ikke rabattert. Først etter at klager
varslet om at støyen måtte medføre kompensasjon, fikk de tilbud om ny leilighet.  Klager
anfører at de tilbragte fire netter i et rom det ikke gikk an å sove i. Over halve ferie er
å betrakte som totalt mislykket, og de mener mangelen og behandlingen av TUI var
så graverende at disse fire nettene isolert sett gir rett til heving av hele reisen med full
refusjon.

Klager anfører at det i tilsvaret fra TUI fremsettes som om de vingler både med tanke på
tilbudet om fri middag, og at de økte kravet etter hvert, men det stemmer ikke. 

Klager var tydelig fra første stund om at tilbudet om middag var uaktuelt som
kompensasjon og at de derfor takket nei. Da de likevel takket ja, så var det en gest fra
hotellets manager som etter klagers forståelse ikke vedgikk TUI. Likeså var de tydelige
på at det kompensasjonstilbudet TUI kom med på feriens siste dag var alt for lavt. Klager
kommuniserte ikke konkret kravsum med TUI vertene. De har hele tiden tenkt at 50 %
av kostnadene er en riktig kompensasjon, og sånn sett at kr.15.000 som de nå har levert
krav om, er et raust tilbud fra klagers side. 

Klager er opptatt av at de skal få en riktig kompensasjon og at TUI gjør noe med
problemet, og ikke utsetter flere for dette. Rommet er ikke egnet for utleie med mindre
det gjøres utbedringer.

Det vises for øvrig til korrespondanse fra klager.

Tjenesteyterne har i det vesentlige anført
TUI har lagt ved logg fra sine stedlige representanter, samt en kommentar fra
reiselederne etter at de mottok klagen. Klager hevder at hotellet var kjent med støy
tilknyttet denne leiligheten, men TUI kan ikke se å ha mottatt liknende henvendelse fra
andre gjester. 

TUI anfører at de ikke kan imøtekomme kravet på kr. 15.000 da det ble kompensert for
netter med intern støy ved hotellet og for at det tok tid for deres stedlige representanter
å tilby klager en annen leilighet. Klager fikk flytte og TUI mener tilbudet om kr. 6.000 eller
kr. 7.800 i gavekort er en tilstrekkelig kompensasjonen for de beskrevne feil og mangler. 

TUI kan ikke se at det foreligger grunnlag for ytterligere prisavslag.

Det vises for øvrig til korrespondanse fra TUI Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. 
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
turarrangøren ikke har gitt anvisning på noe annet, vil det etter nemndas vurdering
være naturlig å ta opp manglene direkte med hotellet.  Fører ikke dette frem, må
turarrangøren kontaktes snarest. Dersom manglene ikke tas opp på reisemålet på en
måte som gir turarrangøren mulighet til å avhjelpe manglene, vil man ikke nå frem med
krav om prisavslag i ettertid.

Nemnda legger til grunn at klageren var i kontakt både med hotellet og reiselederne en
rekke ganger om støyproblematikken på hans rom.  Rommet lå rett over kjøkkenet med
flere tekniske installasjoner som delvis gikk hele natten og laget så mye støy at det ikke
var mulig å sove.  Klageren fikk bytte rom etter fire netter, etter å ha brukt svært mye
tid på å klage.  Hotellet erkjente fullt ut problemet, men opplyste at TUI, som disponerte
hele hotellet, insisterte på å leie ut også dette rommet.

Nemnda finner at reisen led av en mangel.  Spørsmålet blir hvilket prisavslag mangelen
bør føre til.  Nemnda anbefaler etter en samlet vurdering at klageren gis 60% avslag i
prisen for de fire nettene som ble tilbragt på rom 518. Reisen totalpris var kr. 37.538. En
dagsandel utgjør avrundet kr. 5.363. Prisavslaget blir følgelig avrundet kr. 12.900.

Vedtak

Pakkereisenemnda anbefaler at klageren gis et prisavslag på 60% av reisens pris for fire
dager, hvilket avrundet utgjør kr. 12.900.