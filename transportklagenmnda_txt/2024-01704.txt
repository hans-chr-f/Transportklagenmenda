Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.10.2024

Saksnummer
2024-00905

Tjenesteytere
TAP Air Portugal

Klager har i det vesentlige anført

Klager (tre personer) skulle reise fra Oslo til Sao Paulo via Lisboa den 8. juli 2023
med TAP Air Portugals flyvninger TP761 og TP83. TP761 ble forsinket slik at klager
mistet sin videreforbindelse. Han ble booket om til påfølgende dag og ankom endelig
bestemmelsessted 19 timer forsinket.

Klager har fremsatt krav om standarderstatning i henhold til EU-forordning 261/2004.

Tjenesteyterne har i det vesentlige anført
TP761 ankom Lisboa omtrent en time forsinket den 8. juli 2023. 33 minutter grunnet ATC-
restriksjoner, 15 minutter grunnet sent ankommet fly på foregående flyvning (TP762), og
den foregående flyvningen var allerede 15 minutter forsinket ved take off fra Lisboa (til
Oslo) også grunnet ATC-restriksjoner.  

Alle rimelige tiltak er iverksatt for å minimere konsekvensene av hendelsen, og klager ble
ombooket på TP89 Lisboa - Sao Paulo den 9. juli 2023.

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor TAP Air Portugals kontroll.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet TAP Air Portugal har uttalt at forsinkelsen skyldtes ATC-restriksjoner og
har fremlagt dokumentasjon til underbyggelse av det. Nemnda finner i lys av dette at
forsinkelsen skyldes ekstraordinære omstendigheter i forordningens forstand. 

Flyselskapet har imidlertid verken redegjort for eller fremlagt dokumentasjon som viser
at det ikke fantes andre rimelige tiltak som kunne vært benyttet. Flyselskapet har etter
dette ikke godtgjort at det har truffet alle forholdsregler som med rimelighet kunne vært
truffet, og som ville ha unngått eller avbøtt konsekvensene av forsinkelsen for klager.
Klager har etter dette krav på standarderstatning for forsinkelsen, dvs. 600 EUR.

Vedtak

Transportklagenemnda anbefaler at flyselskapet utbetaler 600 EUR til klager.