Vedtak i Transportklagenemnda - Fly

Sammendrag

Krav om standarderstatning, samt refusjon av utgifter til mat, drikke og taxi.

Dato
27.04.2022

Saksnummer
2021-01978

Tjenesteytere
SAS

Klager har i det vesentlige anført

Klager og hennes samboer skulle reise med SAS den 3. oktober fra Trondheim
til København, avgang kl.18:40 og ankomst kl. 20:15. Klager mottok melding om
kansellering den 3. oktober kl. 19:32. Klager ble booket om og reiste den 3. oktober fra
Trondheim til Bergen kl. 21:10, og fra Bergen til København den 4. oktober kl. 06:00 med
ankomst kl. 07:20. Klager ble ikke tilbudt mat eller drikke, men fikk beskjed om å søke
dette refundert i etterkant. Klagers krav er standarderstatning, refusjon av utgifter til
mat, 342 NOK, samt taxi fra flyplass til hjemsted i København, 359 DKK.

Tjenesteyterne har i det vesentlige anført
SAS har tross oppfordring ikke fremmet tilsvar for nemnda.

Nemnda bemerker

Flyselskapet SAS har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Kansellering gir rett til erstatning med mindre flyselskapet godtgjør at kanselleringen
skyldes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10). Passasjeren har også krav på mat og drikke som står
i rimelig forhold til ventetiden ved ombooking.

Nemnda legger til grunn at klagers flyvning fra Trondheim til København den 3.
oktober 2020 ble kansellert, og at klager ble booket om slik at han ankom sitt endelige
bestemmelsessted dagen etter. Klager har fremlagt kvittering på utlegg til mat og drikke
til 342 NOK samt transport fra flyplassen til hjemsted i København på 359 DKK. 

SAS har ikke svart nemnda angående kanselleringene, og har dermed ikke godtgjort
at kanselleringene skyldtes ekstraordinære omstendigheter som ikke kunne vært
unngått. Klager har etter nemndas syn derfor krav på standarderstatning på 250 euro
for kanselleringen av den opprinnelige flyvningen, samt refusjon av 342 NOK til mat og
drikke. Når det gjelder utgifter til transport hjem kan ikke nemnda se at det er opplyst
hvorfor dette er en utgift klager ikke ville hatt også om flyet hadde ankommet som
opprinnelig planlagt. Uansett mener nemnda at eventuelle tilleggsutgifter til transport er
ment å dekkes av standarderstatningen, og at dette derfor samordnes, jf forordningen
art 12, første ledd.

Vedtak

Transportklagenemnda anbefaler at klager gis medhold i sitt krav om standarderstatning,
samt refusjon av kr 342 til mat og drikke.