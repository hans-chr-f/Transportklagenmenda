Vedtak i Transportklagenemnda
- Kollektivreiser

Sammendrag

Krav om dekning av utgifter i forbindelse med forsinkelse.

Dato
14.02.2013

Saksnummer
72/12 J

Tjenesteyter
NSB

Krav om dekning av utgifter i forbindelse med forsinkelse.

Klager har i det vesentlige anført:

Klager reiste med toget fra Stavanger til Bryne den 20.09.12. Toget skulle i følge rutetabellen
være på Bryne stasjon kl. 16.41. Først kl. 17.06 ankom toget Bryne. Det var ingen informasjon
om forsinkelsen før eller på Sandnes slik at passasjerer som skulle sørover kunne gått av toget
på Sandnes og valgt annet transportmiddel. Informasjonen om problemer med signalanlegg
kom først når man startet kjøringen sørover.

Klager er avhengig av korresponderende buss videre for å komme hjem. Denne går fra Bryne
stasjon kl. 16.45. Neste buss går kl. 17.45. Det kan ikke forventes at passasjerer skal stå nesten
40 minutter å vente på bussen fordi toget er forsinket. Klager kontaktet derfor noen hjemme
som kom og hentet ham. Klager krever kjøregodtgjørelse for 14 km tur/retur avrundet til kr
60.

NSB har i det vesentlige anført:

Det fremgår av NSBs transportvilkår § 7A at med en forsinkelse menes for sen ankomst
til bestemmelsesstasjon i forhold til NSBs ruteplan. Med vesentlig forsinkelse menes alle
NSBs tog mellom Oslo og Trondheim, Oslo og Bergen, Oslo og Kristiansand/Stavanger, samt
Trondheim og Bodø som er mer enn 60 minutter, og for andre tog mer enn 30 minutter
forsinket.

Toget klager tok den aktuelle dagen var imidlertid under 30 minutter forsinket fra klagers
avgangsstasjon Stavanger, og under 30 minutter forsinket til klagers bestemmelsesstasjon
Bryne. Toget var altså ikke vesentlig forsinket i henhold til NSBs transportvilkår. Det vises til
logg for det aktuelle toget den 20.09.12.

Vilkårene for å kunne kreve kjøregodtgjørelse etter NSBs transportvilkår foreligger derfor
ikke. Det foreligger etter NSBs syn heller ikke grunnlag for å kunne kreve erstatning etter
passasjerrettighetsforskriften.

Nemnda bemerker:

Jernbaneforetaket er ansvarlig for forsinkelser, jf. EU forordning 1371/2007 om
jernbanepassasjerers rettigheter og forpliktelser art. 15 og art. 17. Passasjerer kan i
forbindelse med forsinkelser ha krav på å få dekket rimelige kostnader til innkvartering samt
rimelige kostnader for å underrette personer som venter på passasjeren, jf. forordningens art.
32 i vedlegg I.

Ved vesentlig forsinkelse kan passasjeren fremme krav om dekning av dokumenterte
påregnelige direkte utgifter, begrenset oppad til 2/10 av Folketrygdens grunnbeløp, jf. NSBs
transportvilkår § 7B. I tillegg kan man få refusjon av 50% av billettprisen, jf. § 7 J. Det er et
vilkår at forsinkelsen er vesentlig før rettighetene trer i kraft. I henhold til NSBs transportvilkår
§ 7 A må det være en forsinkelse på mer enn 30 minutter til bestemmelsesstasjonen for alle
andre tog enn regiontogene før forsinkelsen anses vesentlig.

Klager kom i henhold til trafikkloggen for klagers tog 26 minutter forsinket frem til Bryne
stasjon. Forsinkelse av denne lengde gir ikke grunnlag for erstatning. Som reisende må man i
rimelig utstrekning være forberedt på at mindre forsinkelser kan oppstå.

Nemnda kan på bakgrunn av dette ikke finne grunnlag for å anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.