Vedtak i Transportklagenemnda
- Kollektivreiser

Sammendrag

Krav om refusjon av utlegg til taxi på grunn av forsinket tog

Dato
24.05.2022

Saksnummer
2022-00344

Tjenesteytere
Vy

Klager har i det vesentlige anført

Klager skulle reise med tog 31. desember 2021 fra Bergen til Voss. Klager var på en reise
i Norge og på grunn av forsinket tog rakk hun ikke bussen hun skulle ta videre fra Voss
til Gudvangen. Klager hadde allerede kjøpt billett for cruise fra Gudvangen til Flåm. På
grunn av forsinkelsen med toget ble klager nødt til å ta taxi fra Voss til Gudvangen for å
rekke cruiset og krever denne utgiften refundert. 

Klager krever utgift for taxi på kr. 1239 refundert.

Tjenesteyterne har i det vesentlige anført
Klager hadde billett med Vy fra Bergen til Voss 31. desember 2021. Oppsatt avgangstid
var kl. 08:15 med ankomst kl. 09:21. Toget ble forsinket fra Bergen på grunn av en
uforutsett teknisk feil. Faktisk avgangstid ble kl. 09:02 og faktisk ankomsttid ble kl. 10:18,
slik at toget ble 57 minutter forsinket. 

Vy viser til sine reisevilkår punkt 6. Siden forsinkelsen var mindre enn 60 minutter har
ikke klager krav på delvis refusjon på grunn av forsinkelsen. Vy sin kontrakt med klager
var transport fra Bergen til Voss slik det fremgår på billetten. Vy var ikke en del av en
pakkereise og hadde ingen kontrakt med klager hva gjelder busstransport fra Voss og
hadde derfor ikke godkjent noen overgangstid, regler for refusjon og lignende for en
busstransport etter ankomst. 

Vy kan ikke holdes ansvarlig for utgifter eller følgeskader i forbindelse med forsinkelsen,
hvilket også er i samsvar med den anbefalte bransjestandarden til NHO Transport for
reisegaranti. 

Vy godkjenner ikke klagers krav om refusjon. Vy anbefaler at klager kontakter sitt
forsikringsselskap.

Nemnda bemerker

Klager krever dekket merkostnader på kr. 1239 som følge av at toget fra Bergen var
forsinket. 

Vys reisegaranti gjelder reiser med Vy, og ved forsinkelse dekkes utlegg til alternativ
transport frem til angitt destinasjon. Klager sitt tog ble 57 minutter forsinket på
strekningen mellom Bergen og Voss. Klager har derfor ikke krav på å få refundert 50% av
billettprisen ifølge Vy sine reisevilkår. 

Klager har krevd refusjon av taxiutgift til kr. 1239 fordi klager ikke rakk buss fra Voss til
Gudvangen. Klager skulle reise videre med cruise fra Gudvangen. 

Reisegarantien omfatter ikke slike følgeskader som her, som følge av forsinkelsen,
som Vy har vist til, jf. Bransjestandarden for kollektivtrafikk Norge. Nemndas flertall,
nemndsleder og bransjerepresentantene, kan heller ikke se at klager har krav på
erstatning på annet grunnlag.

Mindretallet, forbrukerrepresentantene, mener at togpassasjerers rett til erstatning for
tap som følge av forsinkelse også vil følge av alminnelige obligasjonsrettslige prinsipper
om kontrollansvar ved kjøp, utviklet gjennom rettspraksis og juridisk teori. Etter
kontrollansvaret hefter tjenesteyter for feil som ligger innenfor vedkommendes kontroll.
Både for flypassasjerer og båtpassasjerer er et slikt ansvar lovfestet, jf. luftfartslovens §
10-20 og sjølovens § 418 e.

Etter mindretallets syn i denne saken var det upåregnelig at passasjeren hadde de
utgiftene som kreves erstattet. Passasjeren har selv et ansvar for å beregne god tid
mellom avgangene. Her er det snakk om en kort forsinkelse sammenlignet med for
eksempel 2021-1084.

Vedtak

Transportklagenemnda finner ikke å kunne anbefale at klager gis medhold.