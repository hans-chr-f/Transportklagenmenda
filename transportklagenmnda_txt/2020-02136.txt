Vedtak i Transportklagenemnda
- Kollektivreiser

Sammendrag

Klage på manglende mulighet til å kunne bestille
ekstra soner i Ruter-appen når man har fysisk reisekort

Dato
09.10.2020

Saksnummer
2020-02136

Tjenesteytere
Ruter

Klager har i det vesentlige anført

Klager anfører at Ruter har fjernet muligheten i Ruterappen for å kunne bestille
tilleggsbilletter for de som har fysisk periodebillett og ikke billett i app. Klager forklarer at
for de som har periodebillett på app er det ingen endringer. 

Etter at klager mottok Ruter sitt tilsvar i saken legger han til at dersom man kjøper ekstra
soner ombord vil det påføre et ekstra gebyr. I tillegg til at det i disse dager ikke er lett å
få kjøpt billett ombord på buss med tanke på Covid-19 tiltak og avsperret område bak
sjåfør. Klager mener at det er en enkel teknisk løsning når der gjelder ekstra soner, blant
annet ved å gi anledning til å kunne registrere fysisk periodebillett i appen. 

Klager krever at Ruter må legge til rette for at de med fysisk årskort /periodebillett får
mulighet til å kjøpe tilleggsbilletter i appen istedenfor å måtte betale fullpris.

Tjenesteyterne har i det vesentlige anført
Ruter har over en lengre periode fått tilbakemeldinger fra konduktører og
billettkontrollører på Vy-togene, samt Ruter sine egne billettkontrollører at det er mye
misbruk når det gjelder billetter for ekstra soner. Det vil si at det kjøpes kun billett for
ekstra soner uten at den reisende har en gyldig grunnbillett i tillegg. 

Dette resulterte i at Ruter undersøkte nærmere volumet og fordelingen av hvordan disse
billettene ble kjøpt. Det viste seg at over 16 000 appbrukere månedlig kjøper billetter for
ekstra soner uten å ha gyldig grunnbillett i appen og de fleste av disse kjøper billett for
ekstra soner for sone 1. Med tanke på det begrensede antallet periodebilletter som ikke
har gyldighet i sone 1, anslår Ruter derfor at mange av billettene for ekstra soner ikke er
kjøpt etter produktets intensjon. 

Ruter har derfor sett seg nødt til å gjøre endringer for salg av billetter for ekstra soner i
appen både for å oppklare eventuelle misforståelser og for å unngå eventuelt misbruk av
produktet. 

Ruter har forståelse for at dette er uheldig for de som har periodebillett på reisekort
og som tidligere har kjøpt billett for ekstra soner i appen. Billetter for ekstra soner kan
fremdeles kjøpes på Ruter sine billettautomater og ombord på buss og båt. Alternativt
kan man benytte app for både periodebillett og billett for ekstra soner.

Nemnda bemerker

Saken gjelder anmodning om at Ruter åpner opp for å kunne bestille tilleggsbillett i app
for de som har kjøpt fysisk billett. 

Etter nemndas syn fremstår ikke saken å være noen tvist mellom Ruter og klager, jf.
Transportklagenemndforskriften § 1-3. Det foreligger ikke noe gebyr eller annen sanksjon
som det klages over. At Ruter ikke ønsker å innføre et system etter klagers anmodning,
gjør ikke saken til en tvist som kan gi grunnlag for behandling i nemnda. 
Etter nemnda syn, faller saken utenfor nemndas kompetanse, jf.
transportklagenemndforskriften § 6-2 bokstav a), og saken avvises.

Vedtak

Saken avvises.