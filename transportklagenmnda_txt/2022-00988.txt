Tjenesteyter følger ikke vedtaket i saken (07.06.2023)
Kommentar fra tjenesteyter:

Klager har informert om at Travellink ikke følger nemndas vedtak.

Vedtak i Transportklagenemnda - Fly

Sammendrag

Krav om erstatning etter å ha blitt nektet å få kjøpt reisen til opprinnelig
pris som ble bekreftet og betalt i bestillingsprosessen hos reisebyrået.
Reisen ble kansellert av reisebyrået på grunn av feil i deres systemer.

Dato
23.03.2023

Saksnummer
2022-00988

Tjenesteytere
Travellink
Norwegian Air Shuttle

Klager har i det vesentlige anført

Den 16. mai 2022 bestilte og betalte klager billetter for seg og sin familie samt hennes
foreldre hos Travellink for to voksne og to barn med bestillingsreferanse 9366165528 og
betalte kr. 1689,61. De skulle reise med Norwegian tur/retur Oslo - Antalya med utreise
den 15. juli og hjemreise den 6. august 2022. I tillegg bestilte hun billetter for to voksne
på samme reisestrekninger og med samme flyselskap for utreise 1. juli og med retur 14.
august i bestillingsreferanse 9366434842 og betalte kr 964,95. Klager hadde fulgt med på
prisene en stund og bestilte derfor raskt da hun så at prisene var lave.

Samme dag ble bestillingene bekreftet på e-post fra Travellink og klager fikk billettene
tilsendt fra Norwegian, samt kvitteringer for billettene på totalt kr. 34070 for den ene
bestillingen (4 passasjerer) og totalt kr 22414 for den andre bestillingen (2 passasjerer).
To dager senere, den 18. mai, fikk klager en e-post fra Travellink om at reisene var
kansellert fordi de ikke hadde vært i stand til å fullføre klagers bestillingsforespørsler av
tekniske årsaker. Det betalte beløpet skulle bli refundert så snart som mulig. 

Klager tok kontakt med Travellink på chat og der fikk hun beskjed om at reisene var
kansellert fordi den ikke ble bekreftet av flyselskapet. Klager viser til at reisen eksisterte
i hennes profil hos Norwegian helt frem til den 20. mai, samt at hun mottok både
kvitteringer og billetter fra Norwegian da reisene ble bestilt. Travellink opplyste aldri
at det var en feil i prisen i forhold til det klager betalte dem og det kvitteringene fra
Norwegian viste. Klager krevde å få beholde billettene, men det var ikke Travellink villig
til.

Klager mottok refusjon og måtte kjøpte nye billetter hos Sun Express for seg og sin
familie for kr. 19959,41 og nye billetter hos Tripmonster for hennes foreldre for kr. 8519.
Dette medførte at de ikke fikk reist samlet som familie ved at klagers ektefelle måtte
reise på en annen dato. Klager krever prisdifferansen erstattet da hun har hatt et tap
på kr 25823,85 ved å måtte bestille billetter på et senere og dyrere tidspunkt. Videre
var ekstra bagasje, Flex alternativ og seter på første rad med ekstra benplass, som hun
hadde bestilt med Norwegian billettene, ikke med i prisen på de nye billettene.

Tjenesteyterne har i det vesentlige anført
Norwegian har anført følgende: 

Klager har ikke fremsatt noe krav annet enn at hun ønsker flybillettene hun har bestilt.
Da klager har bestilt reise gjennom et reiseselskap, så kan i utgangspunktet Norwegian
ikke bistå passasjeren med dette kravet. Det eneste de kan gjøre i denne saken er å
bekrefte at passasjeren tidligere hadde en booking med Norwegian. Det vises til fremlagt
dokumentasjon og bestillingshistorikk. Denne bookingen ble kansellert og refundert. Det
var dermed ingen teknisk feil i Norwegians system.

Travellink har anført følgende:

Klager gjorde to forsøk på bestilling på Travellinks nettsider. Begge gangene var det
teknisk feil og ingen av bestillingene var mulig å bekrefte. De informerte klager per e-
post om at det hadde vært en teknisk feil, at bestillingene ikke var bekreftet og at de ville
refundere billettene. Dette fikk klager også beskjed om per chat med Travellink den 20.
mai.

På bakgrunn av dette kan ikke Travellink utbetale noen erstatning.

Nemnda bemerker

Prisnivået for flybilletter vil påvirkes av tilbud og etterspørsel, og vil endre seg. Det er
først når bestillingen går igjennom at endelig avtale anses inngått.

Klager fant billetter med Norwegian til en svært lav pris hos Travellink den 16. mai 2022.
Etter å ha gjort to bestillinger, fikk hun bekreftelser for sine billetter både av Travellink og
Norwegian etter at bestilling og betaling var gjennomført. I tillegg ble billettene tilsendt
fra flyselskapet. Prisene i de to bestillingsbekreftelsene er forskjellig, men klager har
dokumentert at betalingen på avtalt pris hos Travellink gikk igjennom. Nemnda legger
derfor til grunn at en bindende avtale var inngått med Travellink om kjøp av flybillettene
for totalt 6 passasjerer. 

Det er svært høy terskel for tilbakekallelse når en bindende avtale er inngått. Høyesterett
har i Rt-2012-1904 slått fast at det avgjørende for tilbakekall er
- Om løftemottakeren har innrettet seg til at tilbakekall var avskåret
- og om løftegiveren (i dette tilfellet Travellink) har særlige grunner for tilbakekall.

I denne saken har Norwegian forklart at det ikke var feil i flyselskapets bestillinger og at
klager hadde bekreftede bookinger hos flyselskapet. 

Travellink har i sitt tilsvar til nemnda opplyst at det var feil i deres bestillingssystemer
og at bestillingene av den grunn ikke kunne bekreftes og dermed ble kansellert. Det
er ikke opplyst hva som var feil og hvorfor feilen hos Travellink nødvendiggjorde en
kansellering av klagers bekreftede bestillinger. Klager har opplyst at hun fikk beskjed
om kanselleringen av billettene to dager etter kjøpet, men bestillingene sto fortsatt i
systemet hos Norwegian den 20. mai.

Nemnda legger derfor til grunn av Travellink ikke har dokumentert noen årsak som kan
gi grunnlag for en tilbakekallelse av avtalen med klager i de to bestillingene som ble gjort.

Klager er påført et økonomisk tap som følge av urettmessig kansellering fra Travellink
av hennes opprinnelige billetter. Nemnda er av den oppfatning at hun har krav på
erstatning for prisdifferansen på totalt kr. 25823,85 mellom de opprinnelige billettene
som ble kansellert og de nye billettene hun måtte kjøpe for reisen til Tyrkia.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Travellink utbetaler en erstatning på kr. 25823,85 til
klager.