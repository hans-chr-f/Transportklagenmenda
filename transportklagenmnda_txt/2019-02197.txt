Vedtak i Transportklagenemnda
- Kollektivreiser

Sammendrag

Manglende legitimasjon ved reise med studentrabattert billett

Dato
28.09.2019

Saksnummer
2019-02197

Tjenesteytere
Østfold Kollektivtrafikk

Klager har i det vesentlige anført

Klager reiste med buss fra Brohodet øst til Begbyveien 23. mai 2019 da hun ble ilagt
gebyr fordi hun ikke kunne legitimere sin rett til reise med studentbillett. Ifølge klager
viste hun frem "voksenopplærings-kortet" da hun kjøpte studentbillett av føreren, som
godkjente dette. 

Klager opplyser til nemnda at hun opplever hele saken som en ansvarsfraskrivelse fra
selskapets side og mener Østfold Kollektivtrafikk har behandlet saken feil, og krever
følgelig at gebyret frafalles.

Tjenesteyterne har i det vesentlige anført
Østfold Kollektivtrafikk holder fast ved tidligere svar til klager da det følger av
befordringsvedtektene at det er kunden som er ansvarlig for å ha rett billett under
reisen. Det vises til vedlagt link til de aktuelle vedtektene. 

Østfold Kollektivtrafikk kan på bakgrunn av dette ikke se noen grunn til å endre
standpunkt i denne saken.

Nemnda bemerker

Klager ble ved kontroll 23. mai 2019 ilagt gebyr fordi hun ikke kunne vise bevis for bruk
av studentrabattert billett.  

Det fremgår av vedtektene for Østfold kollektivtrafikk, pkt. under Billetter, at den
reisende selv har ansvaret for å ha riktig billett. 

På selskapets nettsider om studentrabatt fremgår at studentrabatt gjelder for deltakere
på voksenopplæring på videregående skole, men ikke annen voksenopplæring. 

Klager var elev ved FRIS, Fredrikstad internasjonale skole, som blant annet tilbyr
grunnskoleopplæring og norskopplæring for voksne. 

Nemnda bemerker på denne bakgrunn at klager ikke var berettiget til studentrabatt.
Vilkårene for å ilegge gebyr var følgelig oppfylt.

Klager viser til at hun viste skolebeviset til sjåføren som godtok kjøp av studentbillett. det
er da urimelig at hun etterpå blir ilagt gebyr.

Nemnda viser til at den reisende selv har ansvar for å kjøpe rett billett. Nemnda har i
sin praksis lagt til grunn av det ikke er sjåførens ansvar å  kontrollere billetter. Dette er
kontrollørenes oppgave. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold