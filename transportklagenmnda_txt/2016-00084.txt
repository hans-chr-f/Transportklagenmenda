Vedtak i Transportklagenemnda - Fly

Sammendrag

Krav om erstatning i form av reisegavekort som kansellering ev bestillingen.

Dato
31.10.2016

Saksnummer
2016-00084

Tjenesteytere
Supersaver

Klager har i det vesentlige anført

Klager skulle reise fra Oslo til Sardinia den 3. november 2015. 

Før avreisedagen sjekket klager bestillingen på MyTripPage og så en melding om at
«deler av bestillingen har blitt kansellert eller endret». Klager forsøkte å kontakte
Supersaver, men fikk ikke svar.

Da klager skulle sjekke inn på Gardermoen den 3. november, fikk han beskjed om at
Supersaver ikke hadde bestilt flybilletter til ham. 

Klager kontaktet Supersaver som informerte om at det var sendt mail angående
kanselleringen og at beløpet for reisen var returnert klagers konto. 

Klager stiller seg kritisk til at det ikke ble sendt mail til klager som informerte om
kanselleringen. Klager har i tillegg holdt seg oppdatert på MyTripPage.

Klager krever kompensasjon i form av gavekort på 20 000 kroner.

Tjenesteyterne har i det vesentlige anført
Supersaver.no har ikke avgitt uttalelse til nemda. Til klager har selskapet i det vesentlige
anført:

Den 3. september ble det sendt mail til klager om at det var oppstått en teknisk feil og at
betalingen var refundert samme dag.

I henhold til Supersavers reisevilkår så kan det hende at Supersaver kommer tilbake
innen 24 timer. Som kunde er man ansvarlig for å kontrollere sin epost.

Supersaver finner ikke å kunne etterkomme kravet.

Nemnda bemerker

Klager har inngått avtale med Supersaver om kjøp av flybilletter gjennom Supersaver.
Billettene ble betalt og klager fikk tilsendt reisedokumentet.

Supersaver har i epost til klager opplyst at det dessverre har blitt en teknisk feil og at
betalingen er refundert samme dag. Supersaver har ikke gitt noen forklaring ut over
dette. Supersaver har heller ikke gitt noen forklaring på at det i utskriften fra Mytrip står
at "[d]eler av din bestilling har blitt kansellert eller endret".

Nemnda finner saken uklar. Supersaver burde etter nemndas vurdering gitt mer
utfyllende informasjon samt underbygget sine påstander. På bakgrunn av de
foreliggende opplysninger finner nemnda det mest sannsynlig at billettene ikke ble betalt
til flyselskapet pga. en feil hos/fra Supersaver. Dersom klager har hatt et økonomisk
tap som følge av dette, bør Supersaver etter nemndas vurdering erstatte tapet. Det
foreligger ikke noen hjemmel for erstatning av ikke-økonomisk tap.

Nemnda finner ikke å kunne etterkomme klagers krav om reisegavekort.

Vedtak

Transportklagenemnda-fly finner ikke å kunne gi klager medhold i kravet om
reisegavekort. Nemnda anbefaler at Supersaver erstatter et eventuelt økonomisk tap
klager er påført.