Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
06.11.2018

Saksnummer
2017-02238

Tjenesteytere
Ryanair

Klager har i det vesentlige anført

Klager med reisefølge reiste fra Krakow (KRK) til Sandefjord - Torp (TRF) 1. juli 2017 med
Ryanairs flyvning FR8508. Ved ankomst til Sandefjord - Torp oppdaget klager skader på
begge de innsjekkede koffertene. En ølboks i hver koffert var ødelagt og hadde sølt til alt
innholdet, samt at koffertene var tydelig skadet. 

Klager henvendte seg til ankomstservice for å rapportere skaden. I stedet for å få utdelt
skaderapport, ble de møtt av en uhøflig og lite samarbeidsvillig dame som hang seg opp
i at det ikke var tillatt å oppbevare flytende væske i innsjekket bagasje. Klager har lett i
Ryanairs bagasjeregler uten å finne at dette stemmer. Ølboksene var pakket godt inn, og
de går ikke under definisjonen skjøre gjenstander. 

Klager krever refusjon av to skadde kofferter, kroner 2 000 pluss kroner 1 500, samt
kroner 1 500 for skadet innhold i bagasjen/ulempeerstatning.

Det vises for øvrig til klagers brev, samt fremlagt bilder av skadde kofferter.

Tjenesteyterne har i det vesentlige anført
Klager fikk ikke tildelt skaderapport på Sandefjord - Torp da skaden på bagasjen var å
anse som kosmetisk og svært liten. Ryanair står ikke ansvarlig for normal slitasje.

I henhold til regler og vilkår skal man ikke sende skjøre gjenstander i innsjekket bagasje,
Ryanair kan av den grunn ikke stå ansvarlig for tilsølt innhold i bagasjen som følge av
ødelagt ølboks. 

I henhold til Montrealkonvensjonen artikkel 17 er fraktføreren ikke ansvarlig dersom
skaden skyldtes reisegodsets egen beskaffenhet, feil eller mangel. 

Ryanair avviser på ovennevnte grunnlag klagers krav.

Nemnda bemerker

Klagers bagasje ble skadet om bord på Ryanairs flyvning fra Krakow til Sandefjord - Torp
1. juli 2017. 

Selv om Ryanairs vilkår ikke omtaler bokser med drikkevarer, men kun fremhever "skjøre
gjenstander" som reisegods man ikke kan ta med seg, kan nemnda ikke se at dette er
avgjørende. 

Ryanair er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset. Dette tilsier at man ikke bør legge gjenstander som ikke tåler lufttransport i
innsjekket bagasje. 

Nemndas flertall - leder og bransjerepresentantene - finner det sannsynliggjort at skaden
i dette tilfellet skyldtes "reisegodsets beskaffenhet", og at Ryanair ikke er ansvarlig for
tapet. 

Mindretallet, forbrukerrepresentantene, er av den oppfatning at bildedokumentasjonen
viser at en koffert er utsatt for kraftig ytre påvirkning, da bildet viser at stengene som
stiver opp kofferten er bøyd. Mindretallet kan ikke se at denne skaden isolert sett skyldes
«reisegodsets beskaffenhet», og er av den oppfatning at klager bør tilkjennes erstatning
for skaden som er påført.

Nemnda finner etter dette ikke å kunne anbefale at klager gis medhold. Vedtaket er
avsagt med den dissensen som fremgår over.

Vedtak

Transportklagenemnda - fly anbefaler ikke at klager gis medhold.