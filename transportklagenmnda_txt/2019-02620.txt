Vedtak i Transportklagenemnda
- Kollektivreiser

Sammendrag

Krav om erstatning for ødelagt telefon

Dato
08.11.2019

Saksnummer
2019-02620

Tjenesteytere
Ruter

Klager har i det vesentlige anført

Klager reiste med busslinje 80 da hun fikk mobilen ødelagt. Halvveis på vei ut av bussen
lukker dørene seg rundt overkroppen til klager og hun kommer i klem. Mobilen hun har i
hånden faller ned på bakken og ut av mobiletuiet. Klager plukker opp etuiet, men rekker
ikke ta mobilen før bussen kjører over den. 

Klager mener Ruter er ansvarlig ettersom føreren må se i speilet før han lukker dørene i
bussen. Hendelsen skjedde på den bakerste døren i en leddbuss. 

Klager krever at Ruter erstatter den ødelagte mobilen til en verdi av kroner 8700.

Tjenesteyterne har i det vesentlige anført
Ruter viser til henvendelse fra klager angående hennes telefon som ble ødelagt på vei ut
av bussen. 

Klager holdt mobilen i hånden da hun skulle ut av bakerste dør på en leddbuss, hvor hun
opplyser at hun ble klemt i døren på vei ut, og mistet mobilen som da ble kjørt over av
bussen. 

Føreren kan ikke lastes i dette tilfellet da han ikke vil kunne se hva som foregår bakerst
i en leddbuss. Dørene går automatisk igjen etter noen sekunder uten bevegelse i
døråpningen. Det er med andre ord ikke styrt av føreren. Ruter har undersøkt video
opptak, men denne hendelsen er ikke synlig på opptak. 

Ifølge Ruters reisevilkår punkt 4 så transporteres gjenstander på eget vilkår. Ruter er
dermed ikke erstatningspliktig for gjenstander som måtte bli ødelagt fordi man mister
dem ut av hånden. Ruter valgte likevel i dette tilfellet å gi en kompensasjon på kroner
2000, som klager har fått overført til sin konto. 

Ruter kan ikke se noen grunn til å gi erstatning ut over det som allerede er gitt.

Nemnda bemerker

Klager krever erstattet utgifter til kjøp av ny mobiltelefon da den gamle ble skadet de
klager kom i klem mellom dørene da hun skulle gå av bussen.

Ruter har vist til transportvedtektene pkt. 4 hvor det fremgår at gjenstander som tas med
på bussen skjer på eget ansvar og det ikke foreligger erstatningsplikt. Ruter har likevel
gitt en kompensasjon på kr. 2000.

Nemnda bemerker at et eventuelt erstatningsansvar ut fra alminnelige
erstatningsrettslige prinsipper reiser bevisspørsmål som vanskelig kan avklares under
den saksbehandling som er forutsatt for nemndas arbeid.  Det dreier seg blant annet om
ivaretakelse av sikkerheten ved lukking av dører og den reisendes atferd.

Saken blir følgelig å avvise i medhold av forskrift om klagenemnd for passasjertransport
§ 6-2 bokstav d. 

Nemnda viser for øvrig til eventuell mulighet for forsikringsdekning.

Vedtak

Saken avvises fra behandling i Transportklagenemnda Kollektivtransport.