Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Uoverensstemmelse vedrørende avreiseholdeplassen.

Dato
19.05.2022

Saksnummer
2022-00368

Tjenesteytere
Ruter

Klager har i det vesentlige anført

Klager ble ilagt gebyr på trikken den 2. desember 2021.

Klager anfører at hun tidligere bodde i Oslo og var en aktiv Ruter-kunde da, men at hun
etter at hun flyttet til Asker sjeldent reiser til Oslo. Klager anfører at hun dro til Oslo den
2. desember og tok trikken ett stopp, til Oslo Hospital. Klager anfører at hun viste frem
den elektroniske billetten sin til billettkontrolløren under kontrollen. Klager anfører hun
hadde en aktiv, gyldig enkeltbillett, men at telefonen hennes var treg, slik at hun ikke fikk
vist billetten frem så raskt som kontrolløren ville. Klager anfører at det var derfor hun fikk
gebyret.

Klager anfører at ileggelsen av gebyret er urettferdig.

Klager krever frafall av ilagt gebyr.

Tjenesteyterne har i det vesentlige anført
Klager ble stoppet i billettkontroll om bord på trikkelinje 19 den 2. desember 2021.

Gebyr ble ilagt på bakgrunn av sent kjøp av billett i app.

Klager ble kontrollert fra Jernbanetorget trikkeholdeplass. Det vises til at trikken var her
fra kl. 11.04.15 til kl. 11.04.42. Billetten ble ikke begynt bestilt før kl. 11.04.44. Klager
skriver i klageskjemaet at hun reiste fra Bjørvika, noe som ikke kan stemme, da gebyr er
begynt utskrevet før trikken var i nærheten av denne holdeplassen.

Det vises til Ruters reisevilkår, punkt 3:
Passasjeren skal:
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.

Ruter ser ingen grunn til at det skal gis frafall av dette gebyret.

Nemnda bemerker

Klager ble ilagt gebyr på trikken den 2. desember 2021.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager har anført at hun hadde gyldig billett da hun ble kontrollert på trikken. Klager har
fremlagt kopi av kvittering for billett som ble kjøpt kl. 11.04.44.

Nemnda finner det mest sannsynlig at billetten ikke var kjøpt før påstigning. Klager
har oppgitt i klageskjemaet at hun reiste fra Bjørvika. Fremlagt sanntidslogg viser at
trikken ankom Bjørvika kl. 11.07.31, mens gebyrslippen som er fremlagt av klager viser
at gebyret ble ilagt kl. 11.04. Av gebyrrapporten fremgår det videre at gebyret ble ilagt på
Jernbanetorget, hvorfra trikken hadde avgang kl. 11.04.42. Vilkårene for å ilegge gebyr
var således til stede.

Nemnda bemerker at det ved kjøp av billetter via app er den reisendes ansvar å sørge for
at billetten blir lastet ned og aktivert før ombordstigning.

Vedtak

Transportklagenemnda kan ikke anbefale at klager gis medhold.