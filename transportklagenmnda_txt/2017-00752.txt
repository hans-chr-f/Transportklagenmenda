Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
12.06.2017

Saksnummer
2017-00752

Tjenesteytere
Ruter

Klager har i det vesentlige anført

25. mars tok klager bussen fra Jernbanetorget til Bygdøy. Om bord i bussen var det
kontroll og klager ble ilagt gebyr. Kommisjonæren opplyste ikke klager at billetten måtte
aktiveres, klager trodde derfor alt var i orden. Det var heller ingen informasjon ved
billettluken om dette. Klager bor på Kongsberg og har aldri kjøpt billett på denne måten
før. Klager var i den tro at billett kjøpt i luken var en gyldig billett som ikke trengte videre
aktivering. Under kontrollen aktiverte kontrolløren billetten etter å ha utstedt gebyr. 

Klager mener at hun burde fått informasjon om at billetten måtte aktiveres da hun
kjøpte billetten.

Tjenesteyterne har i det vesentlige anført
Ruter viser til henvendelse fra klager angående gebyret hun ble ilagt den 25.3. kl 16:24.
Grunnen til at klager fikk gebyr var at hennes billett ikke var aktivert.  Klagers forklaring
er at hun ikke visste at billetten måtte være aktivert for å være gyldig. Hun fikk ikke
opplyst dette da hun kjøpte billetten. 

Ruter ser i billetten at denne ble kjøpt ved vårt kundesenter kl. 14.00 dagen hun ble
stoppet i kontroll. Billetten er aktivert like etter kontrollen. Du har ingen rett til å fortsette
reisen når du får gebyr så sant du ikke betaler gebyret på stedet, billetten til klager måtte
derfor aktiveres for at hun skulle ha rett til å fortsette reisen. 

Det selges hundrevis av billetter ved Ruters kundesenter, de aller fleste vet hvordan disse
fungerer, du kan derfor ikke forvente at kundebehandler opplyser om dette uten at du
spør. Er du ukjent med hvordan systemet fungerer må du selv søke informasjon. Som
dere ser på kopien av billetten som klager har sendt inn så står det klart og tydelig at
billetten må aktiveres for å være gyldig. 

Ruter mener derfor at informasjonen om dette er tydelig. På bakgrunn av dette ser vi
ingen grunn til å endre vårt standpunkt i denne saken.

Nemnda bemerker

Nemnda legger til grunn at klager den 25. mars 2017 tok bussen fra Jernbanetorget i
retning Bygdøy. Ved kontroll på bussen ble hun ilagt gebyr da hun ikke hadde aktivert
enkeltbilletten hun hadde kjøpt. 

Det fremgår av Ruters reisevilkår pkt 3 at den reisende skal ha gyldig billett ved
påstigning og må kunne vise billetten under reisen. Av reisevilkårene pkt. 6.2 går det
fram at reisende som ved kontroll ikke viser gyldig billett plikter å betale tilleggsavgift.
Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Billetter er ikke gyldige før de er aktivert. Dette er opplyst på Ruters nettside og fremgår
klart av teksten på baksiden av billetten.

Nemnda presiserer at det er den reisendes ansvar å sette seg inn i vilkårene for bruk av
billetter mv. Nemnda har tatt i betraktning at klager bor utenbys og ikke er vant til å reise
i Oslo. Hun bebreider Ruters servicesenter for manglende muntlig informasjon da hun
kjøpte billetten. 

Nemnda bemerker at Ruter vanskelig kan bebreides for manglende informasjon i det
enkelte tilfelle. Det selges et meget stort antall billetter og det er mer nærliggende at en
ukjent reisende selv har ansvaret for å forhøre seg om billetter.

Nemnda har forståelse for at reaksjonen oppleves som streng, men 
finner likevel ikke tilstrekkelig grunn til å fravike de vanlige forutsetninger for den
reisendes ansvar.

Vedtak

Transportklagenemnda Kollektivtransport finner ikke å kunne anbefale at klager gis
medhold.