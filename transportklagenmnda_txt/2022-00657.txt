Vedtak i Transportklagenemnda - Fly

Sammendrag

Krav om refusjon av nye flybilletter grunnet nektet ombordstigning.

Dato
31.08.2022

Saksnummer
2022-00657

Tjenesteytere
SAS
Lufthansa German Airlines

Klager har i det vesentlige anført

Klager hadde bestilt en t/r billett fra Stavanger til Beograd for reise 27. desember 2021 -
7. januar 2022:

27. desember:
SK4002 SVG OSL 06.00 - 06.55
SK3687 OSL MUC 11.50 - 14.15 (operert av Lufthansa)
SK3128 MUC BEG 15.40 - 17.05 (operert av Lufthansa)

7. januar:
SK3127 BEG MUC 13.20 - 14.55 (operert av Lufthansa)
SK2658 MUC CPH 18.15 - 19.50
SK1876 CPH SVG 20.55 - 22.10

Ved avreise fra Beograd den 7. januar ble klager nektet ombordstigning med den
begrunnelse at han ikke hadde gyldig billett. Klager stiller seg uforstående til dette, da
han hadde en gyldig billett. Klager hevder flyselskapet må ha utført en ruteendring uten
at han hadde blitt informert om dette.

Klager krever full refusjon av utgifter til ny flybillett med annet flyselskap, pris kroner 5
778.

Tjenesteyterne har i det vesentlige anført
Verken Lufthansa eller SAS har avgitt uttalelse til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 
Etter EU-forordning 261/2004 skal flyselskapet gi passasjerer som nektes ombordstigning
mot sin vilje, jf artikkel 4, standarderstatning i samsvar med artikkel 7, tilbud om refusjon
av flybillettprisen eller omruting snarest mulig til bestemmelsesstedet, jf artikkel 8, og
nødvendig hotellinnkvartering, jf artikkel 9.    

Klager hevder han ble nektet å sjekke inn hos Lufthansa på flyplassen i Beograd. Verken
Lufthansa eller SAS har avgitt uttalelse til nemnda. Nemnda legger etter dette klagers
anførsler til grunn, og at han ble nektet ombordstigning mot sin vilje. Klager har etter
dette krav på standarderstatning med 400 euro.

Klager krever refusjon av utgifter til ny flybillett fra Beograd til Stavanger.  

Klagers billetter var utstedt på et SAS-dokument med SAS’ rutenummer på flyvningene.
Flyvningen som ble kansellert skulle opereres av Lufthansa. Det er det «transporterende
luftfartsselskap» som er ansvarlig etter EU-forordning 261/2004. I henhold til artikkel 2
bokstav b, er et "transporterende luftfartsselskap" et "lufttransportforetak som utfører
eller har til hensikt å utføre en flygning i henhold til en avtale med en passasjer eller på
vegne av en annen person, juridisk eller fysisk, som har avtale med denne passasjeren".
Det fremkommer av klagers billett at flygningene er operert av SAS og Lufthansa i et
såkalt "code share" samarbeid, det vil si at flyselskapene samarbeider om reiseruten og
selger denne som en gjennomgående reise merket med rutenumrene til det flyselskapet
som har utstedt billetten, selv om en eller flere av strekningene faktisk flys av et annet
selskap.  

Ettersom billetten er utstedt på et SAS-dokument og er en code share hvor SAS utførte
første flyvning, har nemnda kommet til at SAS må være ansvarlig overfor klager, jf. EU-
dom C-502/18. 

Nemnda anbefaler etter dette at SAS utbetaler 400 euro til klager, samt refunderer hans
utgifter med ny flybillett med LOT Polish Airlines. Dersom den ubenyttede returbilletten
er refundert, kommer denne til fradrag.

Vedtak

Transportklagenemnda anbefaler etter dette at SAS utbetaler 400 euro til klager, samt
refunderer hans utgifter til ny flybillett med kroner 5 778. Dersom den ubenyttede
returbilletten er refundert, kommer denne til fradrag.