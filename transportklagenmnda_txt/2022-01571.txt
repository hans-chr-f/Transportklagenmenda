Vedtak i Transportklagenemnda - Sjø

Sammendrag

Krav om refusjon av billetter.

Dato
09.11.2022

Saksnummer
2022-01571

Tjenesteytere
Torghatten Nord

Klager har i det vesentlige anført

Klager kjøpte den 3. februar 2022 fire passasjerbilletter. Reise den 10. juli 2022 Bodø til
Røst og reise den 12. juli 2022 Røst til Moskenes. Totalt kostet dette 1600 kroner. 

Fra den 1. juli 2022 ble disse ferjestrekningene gratis. Klager søkte om refusjon av sine
billetter når de var tilbake fra ferie. Svaret klager fikk var at de hadde kjøpt plassgaranti
og ikke billett siden da det fra juni har vært gratis for passasjerer. Klager mener at dette
ikke kom frem på bestillingssiden til Torghatten Nord. Ved bestilling på nettsiden så var
det umulig for klager å forstå at det ble kjøpt plassreservasjon og ikke en billett. Klager
viser til skjermbilde som er innsendt hvor det står under bestilling; «Velg billettype» og et
av valgene er «Passasjer u/kjøretøy». Om man tester det samme i dag så har siden blitt
endret og det er ikke lenger mulig å kjøpe billett for passasjerer.  

Klager krever refundert for sine billetter til totalt 1600 kroner.

Tjenesteyterne har i det vesentlige anført
Torghatten Nord har ikke behov for å legge ytterligere kommentarer i saken og står ved
sitt opprinnelig svar til klager. 

Torghatten Nord har svart klager med at fergetaksten for passasjerer uten kjøretøy har
vært gratis siden juni 2019. Fra og med sommeren 2021 fikk selskapet lov til å selge 20
plassgarantier på forhånd. Det vil si at de som ønsker å være 100% sikker på å få plass på
en spesifikk avgang og ikke gamble på at fergen har nok kapasitet, hadde mulighet for å
kjøpe denne garantien. 

Gebyret for plassgaranti er kr. 200 per billett og kan ikke, slik det står i reisevilkårene man
må godkjenne før billettene betales, refunderes.

I og med at denne reisen har funnet sted og at selskapet ikke fikk anledning til å selge
disse plassgarantiene til fire andre reisende, kan ikke Torghatten Nord imøtekomme
klagers krav.

Nemnda bemerker

Klager krever refusjon av 1600 kroner for betalte billetter på en gratis fergestrekning.
Torghatten Nord har anført at klager kjøpte plassgaranti, og at denne ikke kan
refunderes, og at den er benyttet. Strekningen har vært gratis siden 2019. Klager anfører
at det av nettsiden ikke var mulig å forstå at hun kjøpte plassbillett. 

Nemnda bemerker at informasjonen om at reisen i utgangspunktet er gratis, er lite
tilgjengelig. På nettsiden til Torghatten Nord ved bestillingsvinduet ligger riktignok en
lenke til informasjon om billetter, hvor det fremgår at turen ikke koster noe og at man
kan betale for plassgaranti. 

Etter nemndas syn er imidlertid ikke denne informasjonen godt synlig når man søker
avganger på hjemmesiden. Ved søk blir det ikke opplyst noe om dette, og det fremstår
som man må bestille og faktisk bestiller billett til reisen og ikke en plassgaranti. Etter
nemndas syn burde det vært klarere opplyst ved søket at reisen er gratis, og at man kan
bestille plassbillett/garanti. Slik løsningen er nå er fremstår det som at man bestiller
ordinær billett til en reise som er gratis. Nemnda er enig i klagers anførsel om at det
fremstår uklart at det var en plassgaranti hun betalte for og ikke billett.

Nemnda finner at Torghatten Nord ikke har gitt tilstrekkelig informasjon, slik at klager
betalte for en reise hun i utgangspunktet ikke skulle ha betalt for. Klager bør dermed gis
refusjon for billettkjøpet på 1600 kroner.

Vedtak

Transportklagenemnda sjø finner å anbefale at klager gis medhold.