Vedtak i Transportklagenemnda - Fly

Sammendrag

Krav om standarderstatning grunnet nektet
ombordstigning som følge av covid-19 pandemien.

Dato
14.01.2021

Saksnummer
2020-01722

Tjenesteytere
Norwegian Air Shuttle

Klager har i det vesentlige anført

Klager og hans familie (3 personer) var på ferie i Thailand. Utreisen den 5. mars 2020 fra
Gardermoen til Krabi gikk fint, men da de skulle reise hjem den 16. mars med DY7252 ble
de nektet ombordstigning med den begrunnelse av at de ikke var norske statsborgere.
Klager og hans familie er svenske og bosatt utenfor Gøteborg i Sverige. De hadde kjørt
bil og parkert på Gardermoen for å fly ut med Norwegians direkterute til Krabi. Klager
ble forklart av personen på flyplassen at grunnet Covid-19 pandemien fikk kun norske
statsborgere reise til Norge. Dette medfører ikke riktighet, klager viser til fremlagt epost
fra svensk UD til klager som sier at alle EØS-borgere fritt kunne reise via Norge til sitt
hjemland. 

"Vad gäller er bil i Norge så råder det från och med den 16 mars 2020 inreseförbud till
Norge. Beslutet omfattar ej gods- och varutransporter och undantag görs för bl a:
- EES-medborgare, och deras familjemedlemmar, som är bosatta eller arbetar i Norge.
- Utlänningar som endast ska uppehålla sig i transit på flygplats innan utresa från Norge.
- EES-medborgare som har behov för att resa genom Norge för att ta sig hem."

Klager forsøkte å forklare dette til personen i skranken, men ble ikke hørt. Klager viser
videre til fremlagt bilde av en lapp som hang på innsjekkingsskranken til DY7252 hvor det
stod følgende beskjed: "Flight overbooked. Passengers who bought ticket during 14-16
Mar' 20, please standby."  

Den 14. mars bestilte klager tilslutningsbilletter med Widerøe fra Oslo til Gøteborg, da
han hadde hørt om problemene med å reise over grensen med bil. Klager viste personen
bak skranken tilslutningsbillettene, men heller ikke dette nyttet. Disse billetten ble betalt
med eurobonuspoeng og ble i ettertid refundert av flyselskapet. 

Klager og hans familie kontaktet Norwegian men fikk ingen hjelp til ombooking. Han
måtte derfor skaffe billetter hjem på egen hånd med Finnair via Helsinki til Gøteborg den
18. mars. De tok inn på hotell i to netter i påvente av flyvningen. 

Den 18. mars kom familien seg til Helsinki, men Helsinki - Gøteborg ble kansellert. Klager
kjøpte derfor nye billetter med annet selskap fra Helsinki til Stockholm. Klager betalte
med eurobonuspoeng (+ skatt 3 x 167 SEK = 501 SEK). Omregnet til ordinær pris tilsvarer
eurobonuspoengene SEK 1 200 per billett. 

Ettersom klagers bil stod parkert på Gardermoen fikk han hjelp av en svensk/norsk
familie til å kjøre bilen fra Norge til Sverige, dette kostet klager SEK 2 000. I tillegg måtte
klager betale NOK 750 for fire ekstra dager på Gardermoen fra 16. - 20. mars.  

Klager krever standarderstatning 600 euro per person i henhold til EU-forordning
261/2004 for nektet ombordstigning. Videre krever han følgende utgifter refundert av
Norwegian:

Billetter med Finnair 3 x 15 330 THB = 45 990 THB
Drosje fra Krabi Airport til Ao Nang 16/3 600 THB
Red Ginger Hotell i Ao Nang i to netter (16/3-18/3) 5 975,50 THB .
Drosje til Krabi Airport den 18/3 600 THB
First Hotell Arlanda 18/3-19/3 750 SEK 
Flybuss til Stockholm sentral 19/3 287 SEK
Togbillett Stockholm - Gøteborg MTRX 19/3 1117 SEK
Matutgifter tre dager 16/3-19/3
For sen parkering Oslo lufthavn 16/3-20/3 når bilen ble hentet ut 750 NOK. 
Ulempeerstatning for at reisen ble så ødelagt som den ble. 

Det vises for øvrig til klagers brev.

Tjenesteyterne har i det vesentlige anført
DY7252 tok av og landet etter rutetabellen.  Klager med familie ble nektet
ombordstigning på denne flyvningen grunnet reiserestriksjoner fra norske myndigheter
som følge av Covid-19 pandemien. 

Reiserestriksjonene gjaldt ikke utenlandske borgere med transit i Norge. Klager
hadde imidlertid ikke gjennomgående billetter fra Thailand til Sverige via Norge,men
separate billetter Krabi - Oslo med Norwegian og Oslo - Gøteborg med Widerøe. Klagers
endestasjon på billetten fra Thailand var derfor Norge, og han ble nektet å reise.
Norwegian har refundert klagers ubenyttede flybilletter Krabi - Oslo. 

Norwegian viser til fremlagt dokumentasjon som viser at det var 280 passasjerer ombord
av totalt 344 seter, klager ble ikke nektet ombordstigning som følge av overbooking.  

På grunnlag av ovennevnte kan Norwegian ikke imøtekomme klagers krav om
standarderstatning, nye billetter med andre selskap eller utgifter i ventetiden.

Det vises for øvrig til Norwegians brev.

Nemnda bemerker

Det følger av EU-forordning 261/2004 artikkel 2 bokstav j at "nektet ombordstigning"
i forordningens forstand er  ved "avvisning av passasjerer på en flyging, selv om de
har møtt til innsjekking på de vilkår som er fastsatt i artikkel 3 nr. 2, unntatt når det er
rimelig grunn til avvisningen, f.eks. av helse- eller sikkerhetsmessige årsaker eller fordi
reisedokumentene er utilstrekkelige."

Det avgjørende i dette tilfellet er om Norwegian hadde rimelig grunn til å avvise klager.

Den 15. mars 2020 trådte forskrift av 15. mars 2020 nr. 293 om bortvisning mv. av
utlendinger uten oppholdstillatelse i riket av hensyn til folkehelsen i kraft. Forskriften
hadde virkning for utlendinger som ankommer riket etter 16. mars kl. 08.00. Klager og
hans reisefølge hadde planlagt ankomst den 16. mars 2020 kl. 20.50 og forskriften gjaldt
derfor for klager. 

Forskriften var ikke til hinder for at norske borgere eller utlendinger med
oppholdstillatelse kunne komme tilbake til Norge. Forskriften slo imidlertid fast at
utlendinger uten oppholdstillatelse kan bortvises av hensyn til folkehelsen, på grunn av
utbrudd av den allmennfarlige smittsomme sykdommen Covid-19.  I rundskriv G-04/2020
datert 15,. mars 2020 (opphevet 18. mars 2020) kommer det frem at forskriften
innebærer at alle utlendinger uten oppholdstillatelse i Norge, som ikke omfattes av noen
av unntakene, vil bli bortvist uten nærmere vurdering av hvilken smittefare de individuelt
utgjør. 

Etter nemndas syn vil Norwegian derfor ha rimelig grunn til å avvise passasjerer som ikke
er omfattet av unntakene i forskriften. 

Forskriften inneholdt en rekke unntak, og de relevante unntakene for klager er: 

- forskriftens § 2 bokstav a som gjør unntak for utlendinger som kun skal oppholde seg i
lufthavntransitt før utreise fra Norge. 
- forskriften § 2 bokstav d fastslår at utlendinger ikke kan bortvises dersom «særlige
grunner tilsier det , slik som særskilt omsorgsansvar for personer i Norge eller andre
sterke velferdshensyn.»

Nemnda behandler først unntaket i forskriftens § 2 bokstav a som gjør unntak for
lufthavntransitt. 

I dette tilfellet hadde klager ikke en gjennomgående billett fra Krabi til Gøteborg, men to
separate billetter. En billett fra Krabi til Oslo, og en billett fra Oslo til Gøteborg. Ettersom
klager hadde to separate billetter måtte klager ved ankomst Oslo ha hentet sin bagasje,
passert tollen, gått ut i ankomsthallen og sjekket inn på nytt. Dette medfører at klager
ikke hadde "transit" slik klager legger grunn. Ved "transit" oppholder reisende seg kun
i flyplassens transittsone. Klager omfattes derfor ikke av unntaket om lufthavntransitt i
forskriftens § 2 bokstav a. 

Nemnda behandler deretter unntaket i forskriftens § 2 bokstav d som gjør unntak der
"særlige grunner" tilsier det. 

I rundskriv rundskriv G-04/2020  et av eksemplene på særlige grunner "EØS-borger som
har behov for å reise gjennom Norge for å komme seg hjem."

Etter nemndas syn hadde klager med reisefølge i dette tilfellet behov for å reise gjennom
Norge for å komme seg hjem ettersom de hadde flybilletter til Gøteborg via Oslo. Klager
og hans familie er EØS-borgere. Nemnda mener at klager er omfattet av unntaket i
forskriftens § 2 bokstav d. 

Nemnda mener det er Norwegians ansvar å til enhver tid være kjent med gjeldende
regelverk. Etter nemndas syn var det derfor ikke rimelig grunn for Norwegian til å avvise
klager. 

Klager ble nektet ombordstigning i forordningens forstand. 

Den nektede ombordstigningen var mot klagers vilje og klager har derfor krav på
erstatning etter forordningen artikkel 7 samt assistanse i samsvar med artikkel 8 og
artikkel 9 jf. artikkel 4 nr. 3.

I medhold av artikkel 7 har klager med reisefølge krav på 600 euro per person, altså
totalt 1800 euro. 

Slik nemnda ser det ble klager ikke tilbudt verken refusjon, omruting eller ivaretaking
etter forordingen.

Nemnda må vurdere om Norwegian er ansvarlig på erstatningsrettslig grunnlag.
Vilkårene for erstatning er at det foreligger et ansvarsgrunnlag, et økonomisk tap samt
adekvat årsakssammenheng. 

Nemnda mener i dette tilfellet at det foreligger ansvarsgrunnlag i form av uaktsomhet. 

Videre er det klart at klager har lidt følgende økonomiske tap (nemndas kategorisering): 

Kategori A: 

- Drosje fra Krabi Airport til Ao Nang 16/3 = 600 THB
- Red Ginger Hotell i Ao Nang i to netter (16/3-18/3) = 5 975,50 THB 
- Drosje til Krabi Airport den 18/3 = 600 THB
- Flybilletter med Finnair 3 x 15 330 THB = 45 990 THB

Kategori B: 

- First Hotell Arlanda 18/3-19/3 = 750 SEK 
- Flybuss til Stockholm sentral 19/3 = 287 SEK
- Togbillett Stockholm - Gøteborg MTRX 19/3 = 1117 SEK

Kategori C: 

- Matutgifter tre dager 16/3-19/3 
- For sen parkering Oslo lufthavn 16/3-20/3 når bilen ble hentet ut på 750 NOK
- 2000 SEK som klager betalte en svensk/norsk familie for å kjøre bilen fra Norge til
Sverige. 

Det må imidlertid også være årsakssammenheng mellom Norwegians uaktsomme
opptreden og klagers tap for at Norwegian skal være erstatningsansvarlig. Tapet må
heller ikke være fjernt avledet og påregnelig. 

Når det gjelder postene over i kategori A og C mener nemnda at det er
årsakssammenheng mellom nektet ombordstigning og tapene, med unntak for utgifter
til mat den 19. mars 2020. 

Når det gjelder postene i kategori B mener nemda at det ikke er årsakssammenheng
mellom tapet og nektet ombordstigning. Disse utgiftene er en følge av FinnAirs
kansellering av strekningen Helsinki- Gøteborg. Dette gjelder også matutgiftene den 19.
mars 2020. 

Når det gjelder utgiftene til ekstra parkering 750 NOK og betaling for frakt av bilen 2000
SEK mener nemnda at disse skal samordnes etter forordningens artikkel 12. I henhold
til artikkel 12 kan standarderstatning etter EU-forordningen trekkes fra erstatning på
annet grunnlag. Passasjeren har således alltid krav på å få utbetalt standarderstatningen
dersom vilkårene er til stede for dette. Har passasjeren også rett til erstatning på annet
grunnlag, og denne overstiger standarderstatningen, kommer standarderstatningen til
fradrag. Transportklagenemndas praksis i tilsvarende saker bekrefter dette prinsippet.

Utgiftene til drosje i Thailand, hotellovernatting i Thailand, nye flybilletter samordnes
ikke. 

Klager har også fremmet krav om ulempeerstatning.  Flertallet, lederen og
bransjerepresentantene, mener at
verken luftfartsloven eller Montrealkonvensjonen har regler om dekning av ikke-
økonomisk tap eller kan tolkes slik at det åpnes for dette. I norsk erstatningsrett er
regelen at ikke-økonomisk tap ikke har erstatningsrettslig vern med mindre det finnes en
særskilt hjemmel for dette. Slik særskilt hjemmel finnes ikke i dette tilfellet. 

Mindretallet, forbrukerrepresentantene, mener luftfartsloven § 10-20 og
Montrealkonvensjonen art. 19 åpner for å tilkjenne ulempeerstatning. Luftfartsloven er
en kodifisering av Montrealkonvensjonen. Luftfartslovens ordlyd i § 10-20 er «tap», mens
Montrealkonvensjonens art 19 (dansk versjon) er «skade». Det legges til grunn at det
ikke er tilsiktet en realitetsendring. Ved forståelsen av konvensjonens og luftfartslovens
innhold må EU-domstolens tolkninger tillegges betydelig vekt. I sak C-63/09 «Click-
air» la domstolen til grunn at begrepet «damage» omfatter både ikke-økonomisk og
økonomisk tap. I sak C-83/10 slås fast at begrepet "ytterligere kompensasjon" i artikkel
12 i forordning nr. 261/2004 skal fortolkes således, at det gir "den nationale domstol
mulighed for at tilkende erstatning på grundlag af Montrealkonventionen eller nationale
regler for skade, herunder ikke-økonomisk skade, som følge af misligholdelse af en
kontrakt om lufttransport." Mindretallet finner ikke grunn til å ta konkret stilling til et slikt
krav, da kravet uansett ikke vil føre fram i nemnda. 

Klager har etter nemdas syn krav på følgende erstatning: 

- standarderstatning på totalt 1800 euro
- Drosje fra Krabi Airport til Ao Nang 16/3 = 600 THB
- Red Ginger Hotell i Ao Nang i to netter (16/3-18/3) = 5 975,50 THB 
- Drosje til Krabi Airport den 18/3 = 600 THB
- Flybilletter med Finnair 3 x 15 330 THB = 45 990 THB
- Matutgifter for tre personer i to døgn skjønnsmessig fastsatt til 280 euro

Totalt utgjør dette 3534,57 euro. Fra dette beløpet må det gjøres et fratrekk på 7131
kroner (som er 693 euro), som er beløpet klager har fått refundert fra Norwegian for de
ubrukte billetter. 

Nemnda anbefaler at Norwegian betaler 2841,57 euro til klager.

Vedtaket er fattet med den dissens som fremgår over.

Vedtak

Transportklagenemnda Fly anbefaler at Norwegian betaler 2841,57 euro til klager.