Vedtak i Transportklagenemnda
- Kollektivreiser

Sammendrag

Krav om frafall av gebyr - Billett kjøpt etter kontrollstart.

Dato
09.03.2020

Saksnummer
2019-04900

Tjenesteytere
AtB AS

Klager har i det vesentlige anført

Klager hevder hun ble stoppet i en kontroll om bord i bussen, 17. oktober 2019, fra
Prinsens gate P1, og ilagt gebyr på grunn av en feil med buss-systemet til AtB. Ifølge
klager ble bussen forsinket, og da den omsider ankom holdeplassen kjøpte klager billett.
Klager viser til at hun ble ilagt gebyr fordi billetten var kjøpt et minutt for sent. 

Klager mener at gebyret er ilagt på feil grunnlag og krever at det frafalles.

Tjenesteyterne har i det vesentlige anført
Klager ble ilagt gebyr 14. oktober 2019 ved holdeplass Prinsens gate P2 på busslinje 1,
fordi billett ble kjøpt etter kontrollstart. 

AtB ønsker innledningsvis å påpeke at klager viser til en annen avgang i sin klage, samt
har lagt ved SMS-billett kjøpt den 17.10.2019, ikke billetten som ble fremvist under
kontrollen.

Det følger av AtBs transportvedtekter at reisende som ved kontroll ikke kan vise gyldig
billett for påbegynt reise, vil bli ilagt gebyr. For å unngå at reisende kjøper billett
på bussen samtidig som de ser kontrollørene på holdeplassen, innebærer denne
bestemmelsen at billetter kjøpt samtidig eller etter kontrollstart, vil bli ilagt gebyr. Selv
om vi i denne saken ikke har den konkrete billetten som ble fremvist under kontroll,
fremgår det både av kontrollrapporten og klagen at billetten var kjøpt kl. 12.27 og
kontrollstart var kl. 12.26. Videre forklarer klager at han satt på bussen da han kjøpte
billett. Dersom man går om bord på bussen uten gyldig billett, vil man risikere å bli ilagt
gebyr. Det er den reisendes ansvar å ha gyldig billett.

Klager forklarer videre at bussen var forsinket. Da dette ikke har særlig relevans for
denne saken, har AtB ikke gjort undersøker i sanntidsloggen for å undersøke dette.
Dersom bussen var forsinket, vil det dessuten kunne innebære at klager hadde bedre
tid på holdeplassen til å kjøpe billett. SMS-billett og Mobillett har en overgangstid på 90
minutter, for å sikre at kundene kan kjøpe billett i god tid før de går om bord på bussen.
Det foreligger ingen argumenter i saken som tilsier at en eventuell forsinket buss har
betydning for hvorfor klager kjøpte billett etter kontrollstart.

Basert på det ovennevnte opprettholder AtB sin avgjørelse i saken.

Nemnda bemerker

Klager ble ved kontroll på busslinje 1 fra Prinsens gate ilagt tilleggsavgift da hun viste
billett som var kjøpt for sent.

Det fremgår av AtBs vilkår for bruk at Mobilbillett at billett skal være kjøpt før
ombordstigning. Av AtBs transportvedtekter § 7 framgår at reisende som ikke kan vise
gyldig billett skal betale en tilleggsavgift.

Nemnda viser til gebyrrapport av 14. oktober 2019 hvor det er notert at klager kjøpte
billett etter start av kontroll kl. 12.27. Dette er i tråd med klagers forklaring om at
billetten ble bestilt kl. 12.26 og registrert kl. 12.27.

Nemnda legger til grunn at klager ikke hadde gyldig billett ved ombordstigning og at
vilkårene for å ilegge tilleggsavgift var til stede.

Nemnda kan ikke se at det er grunnlag for å anbefale at tilleggsavgiften frafalles. 

Nemnda føyer til at det ikke er opplyst noe om at det var feil ved AtBs billettsystem. Det
forhold at bussen var noe forsinket kan heller ikke ses å ha betydning for vurdering av
saken.

Vedtak

Transportklagenemnda Kollektivtransport finner ikke å kunne anbefale at klager gis
medhold.