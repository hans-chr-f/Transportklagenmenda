Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
08.05.2017

Saksnummer
2017-00619

Tjenesteytere
Ruter

Klager har i det vesentlige anført

6. mars 2017 tok klager T-banen fra Haugerud til Jernbanetorget. Klager måtte løpe for
å rekke T-banen og kjøpte billett i det han hoppet om bord. Imidlertid frøs telefonen seg
da klager skulle vise billetten til kontrolløren. Klager ba derfor kontrolløren vente et par
minutter, slik at han fikk restartet mobilen. Kontrolløren på sin side, ila klager gebyr. 

Klager krever refusjon for gebyret han ble ilagt.

Tjenesteyterne har i det vesentlige anført
Viser til henvendelse fra klager angående gebyr han ble ilagt 6.mars 2017 på T-banen,
gebyret ble betalt på stedet. Kontrollørene gikk på T-banen ved Haugerud stasjon,
sanntiden viser at T-banen gikk fra Haugerud klokken 11:41:17. Kontrolløren observerer
at klager kjøper billett etter at de har annonsert at det er kontroll. Det ble ikke opplyst at
han hadde problemer med sin telefon. Klagers billett er kjøpt 11:42:43. På bakgrunn av
dette er Ruter ikke i tvil om at klager har kjøpt sin billett etter at han gikk på T-banen og
det er i følge Ruters vilkår for sent. 

Ruter kan ikke se noen grunn til å endre sitt standpunkt i denne saken.

Nemnda bemerker

Klager ble påtruffet ved billettkontroll på T-banen den 6. mars 2017 og ble ilagt gebyr
fordi billetten var kjøpt for sent.  

Det fremgår av Ruters reisevilkår pkt 3 b at den reisende skal ha gyldig billett ved
påstigning på et transportmiddel eller ved inntreden i en kontrollsone. Dette innebærer
at elektronisk billett skal være aktivert på dette tidspunkt. 

Av reisevilkårene pkt. 6.2 går det fram at reisende som ved kontroll ikke viser gyldig billett
plikter å betale tilleggsavgift. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemda har merket seg Ruters opplysninger om at kontrolløren kom om bord på toget
kl. 11.41.17 og at klagers billett er registrert kjøpt kl. 11.42.43. I tillegg observerte
kontrolløren at klager kjøpte billett på telefonen etter at kontrollen startet. Klager hadde
følgelig ikke gyldig billett da han gikk på toget. Klager har selv ansvaret for at egen
mobiltelefon fungerer. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.