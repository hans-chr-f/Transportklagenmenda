Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av for sent aktivert billett.

Dato
03.04.2018

Saksnummer
2018-00043

Tjenesteytere
Brakar

Klager har i det vesentlige anført

Klager ble ilagt gebyr på bussen 22. november 2017 som følge av for sent kjøp av billett. 

Klager viser til at han kjøpte billett noen sekunder før bussen kom. Da han gikk ombord i
bussen gjensto ca. 30 sekunder til 1 minutt. Klagers oppfatning var at det burde gå greit
selv om det gjensto litt tid før billetten var aktiv, men da han gikk ombord i bussen og ble
kontrollert mente kontrolløren at billetten var kjøpt for sent. Klager ble da ilagt et gebyr
på kroner 900, til tross for at det kun var sekunder igjen til billetten var aktiv.

Klager krever derfor at Brakar frafaller det ilagte gebyret.

Tjenesteyterne har i det vesentlige anført
Brakar viser til henvendelse fra klager angående gebyr han ble ilagt på bussen 27.
november 2017. 

Årsaken til at klager ble ilagt et kontrollgebyr var fordi klager kjøpte billetten for sent.
Brakar har vært i kontakt med Securitas som har informert om at klager var i ferd med å
kjøpe billett når de kom bort til klager. 

Brakar ser derfor ingen grunn til at klager skal få gebyret frafalt.

Nemnda bemerker

Klager ble ved kontroll på Brakars busslinje 003 den 22. november 2017 ilagt
tilleggsavgift på det grunnlag at han ikke kunne vise gyldig billett. 

I følge Brakars transportvilkår § 4 skal billett løses eller kort vises ved påstigning dersom
det ikke er bestemt andre ordninger. Reisende som ikke kan vise gyldig gyldig billett
plikter å betale tilleggsavgift i henhold til vilkårene § 5. 

Klager hevder at han kjøpte billett før han gikk på bussen. Dette stemmer ikke med
rapport fra Securitas som foretok kontrollen. 

I følge rapporten startet kontrollen ved Skistadbygget kl.19.39 ved at fire kontrollører gikk
inn hhv for og bakdøren. Klager satt da på bussen  kjøpte billett først da en kontrollør
nærmet seg.

Nemnda har merket seg at klagers billett er registrert kjøpt kl. 19.42. 

Nemndas flertall, nemndas leder og bransjerepresentantene, finner å måtte legge
kontrollrapporten til grunn og at klager kjøpte billett etter at han kom på bussen. 

Flertallet kan ikke se at det foreligger omstendigheter som gir grunnlag for å anbefale at
gebyret frafalles.

Mindretallet, forbrukerrepresentantene Sørlie og Grannes, mener at klager i dette
tilfellet bør få ettergitt gebyret. Det er i saken uenighet om hvor klageren kom på
bussen. Selskapet har opplyst at klager allerede satt på bussen da kontrollen startet ved
Skistadbygget kl. 19.39. Klager hevder på sin side at han kom på bussen ved Bragernes
torg, to stoppesteder etter. Selskapet har fremlagt sanntidslogg for bussens ankomst
til Skistadbygget (kl. 19.39), men har ikke fremlagt sanntidslogg knyttet til Bragernes
torg. Ifølge rutetabell tar det to minutter å kjøre fra Skistadbygget til Bragernes torg. I
mangel av andre holdepunkter legger mindretallet til grunn at bussen må ha ankommet
Bragernes torg omtrent i det tidsrommet hvor klager kjøpte sin billett. Det er dermed
ikke utelukket at klager kjøpte billett like før han steg på bussen, slik han hevder. I
mangel av tilstrekkelig dokumentasjon som kan underbygge selskapets versjon av
hendelsesforløpet, mener mindretallet at tvilen må komme klager til gode, og at gebyret
bør frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er avsagt med dissens.