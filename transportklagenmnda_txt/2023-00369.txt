Vedtak i Pakkereisenemnda

Sammendrag

Krav om prisavslag grunnet mangelfull reiseledelse når det gjelder
oppfølging av sikkerheten under bestigningen av Kilimanjaro.

Dato
11.05.2023

Saksnummer
2023-00369

Tjenesteytere
Topp Afrika AS

Klager har i det vesentlige anført

Klagen gjelder en pakkereise for to personer til Kilimanjaro, Tarangire (safari) og Zanzibar
21.12.2022 - 07.01.2023. Totalpris 108 800 kroner.

Klager er ikke fornøyd med reiseledelsen opp Kilimanjaro. Klager hadde forventet at når
de betalte for guider opp fjellet, ville disse være proffe og følge opp sikkerheten under
oppstigningen. Guidene ville følge med på helsen til deltakerne, stoppe deltakerne når
det ikke lenger var forsvarlig å gå, ta valg om evakuering om dette ble aktuelt, samt ha
kunnskap om behandling av høydesyke. Klager har anført at ikke noe av dette ble fulgt
opp under klagers oppstigning.

Klager stiller krav om prisavslag grunnet mangelfull reiseledelse når det gjelder
oppfølging av sikkerheten under bestigningen av Kilimanjaro. Dette går på oppfølging av
sikkerhetsrutiner, valget om å ikke evakuere med helikopter da klager ble syk, samt at
klagers venninne alene måtte ta beslutningene om behandling og oppfølging av klager,
samt om de skulle evakuere ned fra fjellet eller bli værende på fjellet etter at klager ble
syk.

Klager har anført at tilsvaret fra Topp Afrika om at de to ganger ble tilbudt legesjekk etter
at de kom ned fra fjellet ikke stemmer. Klager hevder de ble tilbudt dette én gang og det
var 1,5 dager etter at de kom ned fra fjellet. 

Klagers krav: 21 900 kroner per person, totalt 43 800 kroner som tilsvarer klagers
estimerte pris på Kilimanjarodelen av turen.

Det vises for øvrig til korrespondanse fra klager.

Tjenesteyterne har i det vesentlige anført
Topp Afrika har jobbet med Beyond Experience i mange år. Guidene de samarbeider
med har stor kunnskap og kjennskap til fjellet og hvordan en bestigning skal organiseres
på en god og trygg måte. Topp Afrika har arrangert Kilimanjarobestigninger i over 10
år, med over 2 000 vellykkede bestigninger. Noen ganger skjer det at reisende må
snu på grunn av høydesyke, slik som skjedde i dette tilfellet, men som oftest blir man
umiddelbart bedre når man kommer ned i lavere høyde dersom turen avbrytes i tide.

Når det gjelder klagers bestigning, forstår Topp Afrika at det var en vanskelig situasjon
å befinne seg i. Det å ikke få nok oksygen i blodet er en fysisk og psykisk belastning, og
å se partneren sin i den tilstanden, er forferdelig. Dette betyr ikke automatisk at noe
har gått galt. Nesten alle klatrere merker den store høyden på en eller annen måte.
Høydesyke kommer snikende, ofte tilpasser kroppen seg, men ikke alltid. Derfor er det
ekstremt viktig at guidene følger formen til alle klatrere nøye, akkurat som de gjorde i
dette tilfellet. Da det ble klart at klagers kropp ikke klarte å tilpasse seg den store høyden,
ble bestigningen avbrutt.

Topp Afrika kan ikke se at deres partner og guide på fjellet har gjort noe galt. De har fulgt
alle parkreglene som guider må forholde seg til.

Klagers venninne var i dialog med guiden om å avlyse bestigningen. Topp Afrika mener
det viser et godt samarbeid mellom klatrer og guide. Topp Afrika har anført at deres
team reagerte riktig, men at klager takket nei til å besøke sykehuset to ganger. Så fort
klager kom ned i lavere høyde ble han bedre.

Topp Afrika har sendt nemnda informasjon om deres Kilimanjaro bestigninger.

Topp Afrika kan ikke se at det foreligger grunnlag for å etterkomme klagers krav. 

Det vises for øvrig til korrespondanse fra Topp Afrika AS.

Nemnda bemerker

Klagen gjelder en pakkereise for to personer til Kilimanjaro, Tarangire (safari) og Zanzibar
21.12.2022 - 07.01.2023. Totalpris 108 800 kroner.

Mangels innsigelsen bygger på at kvaliteten på reiseledelsen på vei opp til Kilimanjaro
ikke var god nok og ikke som forventet. Det er særlig sikkerhetsaspektet som er
påberopt, herunder brudd på sikkerhetsrutiner og at guidende manglet beslutningsevne
underveis. 

Klagers krav: 21 900 kroner per person, totalt 43 800 kroner som tilsvarer klagers
estimerte pris på Kilimanjarodelen av turen.

En av de to ble sterkt preget av høydesyke på vei til Kilimanjaro. Reisefølget med fulgt
av guider og bærere hele veien. Underveis ble det besluttet at den ene reisende måtte
snu og kunne ikke gjennomføre turen på grunn av sterke symptomer på høydesyke. Etter
nemndas vurdering ble ikke klager tilstrekkelig ivaretatt på sin reise hva gjelder helse
og sikkerhet. Reisen er solgt som en pakkereise med informasjon om både guider og
sikkerhet for å gjennomføre bestigning av Kilimanjaro som må anses risikofylt. Klager
opplevde at de ikke ble tilstrekkelig ivaretatt særlig da det ikke ble målt metning daglig
som skulle være et ledd i sikkerhetsrutinen. Videre opplevde klager at guidene ikke fulgte
opp helsen til de reisende fortløpende, og at dette var en del av årsaken til at klager gikk
for langt før det ble besluttet at han skulle returnere. På det tidspunktet opplevde klager
situasjon som svært kritisk. Slik pakkereisen er solgt kunne klager forvente at de i større
grad ville bli ivaretatt på reisen enn det som var tilfellet.  Etter nemndas vurdering skal
det utmåles et prisavslag som settes skjønnsmessig til 25 000 kroner. 
Pakkereisenemnda anbefaler at klager gis delvis medhold.

Vedtak

Pakkereisenemnda anbefaler at klager gis delvis medhold.