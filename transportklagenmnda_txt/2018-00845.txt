Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende dokumentasjon på gyldig billett.

Dato
19.06.2018

Saksnummer
2018-00845

Tjenesteytere
AtB AS

Klager har i det vesentlige anført

Klager ble ilagt gebyr på bussen 6. mars 2018 da hun ikke kunne vise gyldig billett.

Klager viser til at hun hadde gyldig billett, men at hun ikke fikk vist frem kontrollbildet i
billetten fordi mobilen manglet internett tilgang. Klager anfører at kontrolløren tydelig
kunne se at billetten var gyldig på kontrolltidspunktet, til tross for at hun ikke fikk frem
kontrollbildet. 

Klager ber derfor om at AtB frafaller gebyret.

Tjenesteyterne har i det vesentlige anført
Klager ble ilagt gebyr 6. mars 2018 da hun ikke kunne fremlegge dokumentasjon på
gyldig billett.

I henhold til AtBs reisevilkår for bruk av AtBs mobilapplikasjon "AtB Mobilbillett" må
passasjeren ha tilgang til internett under hele reisen. Dette fordi referansekoden må
kunne fremlegges ved kontroll. Dersom passasjeren ikke kan fremlegge referansekoden
vil ikke billetten være gyldig og vil bli vurdert som å reise uten gyldig billett. Passasjerer
som reiser uten gyldig billett vil bli ilagt gebyr ved kontroll. 

AtB har forståelse at det kan oppfattes som urettferdig å bli ilagt gebyr når man hadde
gyldig billett under reisen. Det er dessverre mange av våre reisende som misbruker
vår tillit, og AtB har derfor valgt å tolke regelverket strengt. Det innebærer at selv om
billetten var gyldig må kontrolløren ha mulighet til å skanne referansekoden for å sjekke
billettens gyldighet. 

Kontrollørene har også mulighet til å sjekke billettens gyldighet ved å sende en
kontroll tekst til passasjerens telefonnummer. Dette ble forsøkt gjort i denne saken,
men dessverre hadde klager kjøpt billett med utenlandsk nummer og systemet som
konstruerer kontrollteksten godkjenner ikke slike nummer. Dersom det var slik at
systemet godkjente utenlandske nummer ville det uansett ikke gjort noen forskjell, fordi
klager hadde et norsk sim-kort på kontrolltidspunktet. Hun hadde kjøpt Mobilbillett med
utenlandsk nummer og deretter endret SIM-kort. Mobilbillett er koblet til enheten og
ikke telefonnummeret. Muligheten til å sende en kontroll tekst er en ekstra metode for å
sjekke billettens gyldighet. Det fritar ikke passasjeren fra ansvaret om å sørge tilgang til
internett under reisen. 

AtB opprettholder på overnevnte grunnlag tidligere avgjørelse i saken.

Nemnda bemerker

Klager ble ved kontroll på holdeplass Dybdahls veg  6. mars 2018 ilagt tilleggsavgift fordi
hun ikke kunne vise kontrollbildet i sin Mobilbillett.

Det fremgår av AtBs transportvedtekter §§ 2 og 7 at den reisende under reisen må
kunne dokumentere gyldig reisebevis, og at dersom slik dokumentasjon mangler
kan tilleggsavgift ilegges. For bruk av mobilbillett må datatrafikk være påslått i en
kontrollsituasjon, slik at billett og kontrollkode kan fremvises jfr. AtBs vilkår og
betingelser for bruk av Mobilbillett.

Klager har erkjent at hun ikke hadde tilgang til internett på kontrolltidspunktet og at hun
derfor ikke kunne vise kontrollbildet i billetten. 

Nemnda bemerker at den reisende selv har ansvaret for at Mobilbillett og kontrollkode
kan fremvises ved kontroll; derunder sørge for tilgang til internett så lenge reisen varer.
Vilkårene for å ilegge gebyr var således til stedet. 

Nemnda kan ikke se grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.