Vedtak i Pakkereisenemnda

Sammendrag

Krav om prisavslag grunnet trafikkstøy.

Dato
20.03.2017

Saksnummer
2016-00875

Tjenesteytere
Reisegiganten AS

Klager har i det vesentlige anført

Klager bestilte en reise for 2 personer med innkvartering på Apartamentos Ronda 4,
Fuengirola, Spania i perioden 21.09.2016 – 28.09.2016. Totalpris kr. 10.500.

Klager fikk tildelt leilighet inn mot 5 sterkt trafikkerte veier og ble sjenert av trafikkstøy.

Klager krever refusjon av hotelloppholdet. 

Det vises for øvrig til brev fra klager.

Tjenesteyterne har i det vesentlige anført
Reisegiganten har anført at hotellet var fullbooket da klager bodde på Ronda 4 og de
lyktes derfor ikke med å tilby han et annet rom på hotellet. 

Klager fikk tilbud om å bytte hotell mot en ekstra kostnad på kr. 2.500, men klager ønsket
ikke dette.

Ved bestilling av reisen, ble klager informert om hva som var inkludert på Ronda 4 og
hotellets plassering. Reisegiganten viser til kartet hvor hotellets beliggenhet fremgår.

Reisegiganten beklager at klager ble sjenert av trafikkstøy, men de kan ikke etterkomme
klagers ønske om prisavslag.

Det vises for øvrig til brev fra Reisegiganten.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Nemnda legger til grunn at klageren selv valgte hotellet og at hotellet er beliggende der
det er beskrevet i hotellprospektet.  Det er hotellet som tildeler leiligheter.  Klageren
er av den oppfatning at hans leilighet var spesielt støyutsatt. Etter nemndas syn gir
imidlertid en slik beliggenhet i seg selv ikke grunnlag for prisavslag.  Det fremgår av
kartet at hotellet ligger i et trafikkbelastet område.  Klageren ble tilbudt å flytte til et
annet hotell, men da til en ekstrakostnad. 

Nemnda finner ikke å kunne anbefale at det blir gitt prisavslag i dette tilfellet.

Vedtak

Pakkereisenemnda kan ikke anbefale at det blir gitt prisavslag i dette tilfellet.