Vedtak i Transportklagenemnda
- Kollektivreiser

Sammendrag

Krav om refusjon av bussbilletter

Dato
15.06.2020

Saksnummer
2020-01237

Tjenesteytere
Vy Buss AS

Klager har i det vesentlige anført

Klager hadde bestilt en bussreise fra Oslo til Malmø den 27. mars 2020, med retur den
29. mars 2020. Som følge av Corona-situasjonen kunne ikke klager reise. Klager kontaktet
derfor VY for refusjon av billettene, men ble henvist til å ta kontakt med et svensk selskap
for refusjon av billettene. Klager mener at hun kun skal forholde seg til VY da hun kjøpte
billettene på vy.no. Klager viser videre til at det står «VY nettbuss» øverst på billettene.
Klager anfører at hun som kunde ikke kunne vite at noen andre enn VY drifter busslinjen
og mener det er galt at VY henviser henne videre til andre selskaper som hun ikke har
noe kundeforhold hos. 

Klager krever refusjon for bussbillettene.

Tjenesteyterne har i det vesentlige anført
VY har vist til at de i forbindelse med Covid-19 har gjort midlertidige endringer på
avbestillingsmulighetene for billetter solgt på deres norske ekspresslinjer. VY anfører
videre at busslinje 600 som kjøres mellom Malmø og Oslo ikke er eid av dem. VY viser til
at klager tidligere er henvist til å kontakte Vy Travel AB som drifter linjen. VY informerer
om at Vy Travel AB ikke gir refusjon, men at det er mulig at de gir en verdikode dersom
klager henvender seg til deres kundesenter.

VY avslår klagers krav.

Nemnda bemerker

Klager krever refusjon for bussbilletter tur/retur Oslo-Malmø pålydende kr 778 fordi hun
ikke fikk reist på grunn av situasjonen med Covid-19.

VY anfører videre at busslinje 600 som kjøres mellom Malmø og Oslo ikke er eid av dem.
VY viser til at klager tidligere er henvist til å kontakte Vy Travel AB som drifter linjen.
VY informerer om at Vy Travel AB ikke gir refusjon, men at det er mulig at de gir en
verdikode dersom klager henvender seg til deres kundesenter.

Etter nemndas syn kan kravet rettes mot Vy. Billetten er kjøpt på vy.no, og det er
ingen tilgjengelig informasjon om at ruten disponeres av et annet selskap. I tråd med
alminnelige forbrukerettslige prinsipper, kan kravet rettes mot den kunden har handlet
hos.

Klager har imidlertid kjøpt en billett som ikke gir grunnlag for refusjon, og det er ikke
opplysninger om at bussen var innstilt. Det er således uansett ikke grunnlag for refusjon.

Vedtak

Transportklagenemnda for kollektivtransport finner ikke å kunne anbefale at klager gis
medhold.