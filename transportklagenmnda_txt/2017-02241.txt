Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende billett

Dato
19.12.2017

Saksnummer
2017-02241

Tjenesteytere
Ruter

Klager har i det vesentlige anført

Klager ble ilagt gebyr på trikken fra Homansbyen til Bislett som følge av for sent
billettkjøp. 

Klager hevder at han kjøpte billetten før han gikk ombord i trikken, og at det sto
"påstigning tillatt" mens billetten telte ned. Dette var noe klager prøvde å forklare
kontrolløren, som på sin side hevdet at klager burde ha kjøpt billetten tidligere. Klager
mener at han hadde gyldig billett ved ombordstigning

Klager mener derfor at boten er uberettig og at Ruter må frafalle kravet om gebyr.

Tjenesteyterne har i det vesentlige anført
Ruter viser til henvendelse fra klager angående gebyr han ble ilagt på trikken den 26.
juli 2017. Ruter mottok den første henvendelsen den 17. august, ikke 27. juli  som klager
hevder til nemnda.  

Årsaken til at klager fikk et gebyr var at billetten hans er kjøpt lenge etter at han gikk om
bord på trikken. I følge Ruters vedtekter så må billetten være bekreftet og betalt før du
går om bord buss eller trikk.

Trikken klager befant seg på gikk fra Jernbanetorget i retning Ullevål sykehus. Kontrollen
gikk på ved Holbergs plass, og avsluttet ved Ullevål sykehus. Billetten til klager er kjøpt
etter at trikken kjørte fra Holbergs plass, og i følge notatet fra kontrollør ble dette gjort
foran dem.

Sanntiden viser at trikken kjørte fra Holbergs plass kl. 20:40:12, billetten til klager er kjøpt
kl. 20:41:52. Ruter er derfor ikke i tvil om at klager ikke hadde noen gyldig billett da han
gikk på trikken denne kvelden.

På bakgrunn av dette ser Ruter ingen grunn til å endre standpunkt i denne saken. Ruters
avgjørelse står derfor fast.

Nemnda bemerker

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. Dette innebærer at
elektroniske billetter må være kjøpt/aktivert før ombordstigning på bussen. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager ble ilagt gebyr på trikken den 26. juli 2017.  Kontrollen startet ved Holbergs
plass og Ruters sanntidssystem viser at avgangstiden var kl. 20.40.12. Klagers billett er
registrert kjøpt kl. 20.41.52, dvs etter at han hadde gått ombord og etter at kontrollen
hadde startet. 

Vilkårene for å ilegge gebyr var til stede. 

Nemnda har videre merket seg at det i kontrollrapporten er opplyst at klager kjøpte
billetten rett foran kontrollørene.

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.