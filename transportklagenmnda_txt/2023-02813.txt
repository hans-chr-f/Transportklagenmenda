Vedtak i Transportklagenemnda - Fly

Sammendrag

Krav om standarderstatning samt erstatning for utgifter til leiebil
grunnet kansellering av flyvning som følge av brann på flyplass.

Dato
24.05.2024

Saksnummer
2023-03819

Tjenesteytere
Norwegian Air Shuttle

Klager har i det vesentlige anført

Klager (to personer) skulle reise fra Oslo til Catania den 22. juli 2023 med Norwegian med
DY1850. Flyvningen ble kansellert grunnet en brann på flyplassen i Catania som oppstod
den 16. juli. 

Klager ble ikke omrutet, men måtte kjøpe nye billetter med annet selskap til Palermo via
Malta, pris NOK 10 172,88. Norwegian har dekket denne utgiften. 

Klager måtte leiebil for å komme seg fra Palermo til Catania, pris EUR 229,85. 

Klager krever standarderstatning i henhold til EU-forordning 261/2004, samt erstatning
for utgifter til leiebil.

Tjenesteyterne har i det vesentlige anført
DY1850 ble kansellert grunnet stengt terminal på flyplassen i Catania som følge av
brann som oppstod den 17. juli 2023. DY1850 ble planlagt å operere til Palermo istedet,
men Norwegian fikk ikke godkjent søknaden om å lande/ta av ved Palermo lufthavn av
luftfartsmyndighetene. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Norwegians kontroll.  

Det var ingen rimelige tiltak Norwegian kunne tatt, som å booke om klager til andre
flyselskap, da ingen flyselskap kunne lande på flyplassen i Catania. 

Norwegian har erstattet klagers utgifter til nye flybilletter. Norwegian har videre dekket
transportkostnader med EUR 60 (NOK 699). Norwegian kan ikke imøtekomme klagers
krav utover dette.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Norwegian har uttalt at kanselleringen skyldtes delvis stengt terminal ved Catania
lufthavn som følge av brann. Nemnda mener dette er å anse som en ekstraordinær
omstendighet i forordningens forstand. 

Klager mottok ikke noe omrutingstilbud fra Norwegian, men omrutet seg selv til en
flyavgang med annet flyselskap til Palermo via Malta. Klager har mottatt erstatning
for disse kostnadene. Norwegian har ikke gitt passasjeren noen form for tilbud om
omruting, og nemnda mener at selskapet ikke har sannsynliggjort at de har gjort alle
mulige tiltak for å unngå konsekvensene av de ekstraordinære omstendighetene.  

Nemnda anbefaler derfor at Norwegian betaler standarderstatning med EUR 400 per
passasjer, totalt EUR 800, til klager. 

Klager har fremsatt krav om full refusjon av utgifter til leiebil med EUR 229,85. Norwegian
har dekket EUR 60. 

Slike utgifter er ikke dekningsmessige i henhold til forordningen. Flyselskapet kan likevel
være erstatningsansvarlig på annet grunnlag. Et flyselskap er ansvarlig for tap som følge
av forsinkelse, inkludert kansellering, etter luftfartsloven § 10-20/Montrealkonvensjonen
artikkel 19, med mindre selskapet godtgjør at det har tatt alle forholdsregler som med
rimelighet kan kreves for å unngå tapet, eller dette ikke har vært mulig for dem. Med tap
regnes så vel økonomisk som ikke-økonomisk tap, jf. EU-domstolens dom av 6. mai 2010,
Walz-Clickair (C-63/09). Tapet må være en direkte eller indirekte følge av forsinkelsen, og
må være påregnelig.

Som nevnt over er nemnda av den oppfatning at Norwegian ikke har truffet alle
rimelige tiltak for å unngå konsekvensene av de ekstraordinære omstendighetene.
Nemnda mener derfor at Norwegian er erstatningspliktig. Klager har imidlertid
tapsbegrensningsplikt. Etter nemndas syn kunne klager tatt offentlig transport på
strekningen fremfor å leie bil. Nemnda kan etter dette ikke anbefale at klager gis
medhold i dekning av utgifter til leiebil utover det han allerede har mottatt (EUR 60).

Forbrukerrepresentanten mener at klager i dette tilfellet også har krav på
forsinkelsesrente i henhold til forsinkelsesrenteloven, normalt regnet fra 30 dager etter
at klager har krevd standarderstatning eller annen erstatning, og fra syv dager etter at
klager har krevd refusjon.

Vedtak

Transportklagenemnda anbefaler at Norwegian utbetaler EUR 800 til klager.