Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
29.08.2019

Saksnummer
2018-03489

Tjenesteytere
KLM

Klager har i det vesentlige anført

Klager skulle reise med KLM fra Kristiansand (KRS) til Amsterdam (AMS) med KL1206 19.
desember 2017 kl. 06.20. Deretter skulle han videre til Singapore (SIN) med SQ323 og
med MI562 til Cebu (CEB), med ankomst 20. desember kl. 16.40 lokal tid. 

KLMs flyvning fra Kristiansand til Amsterdam ble kansellert, og klager ble booket om til
22. desember. Denne reisen ble også innstilt, og klager ble endelig booket om til avreise
24. desember, med ankomst 25. desember. Som følge av kanselleringen har klager
fremsatt krav om standardkompensasjon i henhold til EU-forordning 261/2004 på 600
euro.

Tjenesteyterne har i det vesentlige anført
KLMs flyvning KL1206 fra Kristiansand til Amsterdam 19. desember 2017 ble kansellert
som følge av værforholdene i Kristiansand. Passasjerene ble til slutt booket om med
KL1210 og KL887 den 24. desember og CX925 den 25. desember 2017. 

KLM har anført at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
kanselleringen ikke kunne vært unngått selv om alle rimelige tiltak ble truffet. Selskapet
har på dette grunnlag avvist klagers krav om standardkompensasjon.

Nemnda bemerker

KLMs flyvning KL1206 fra Kristiansand til Amsterdam 19. desember 2017 ble kansellert,
og klager mistet sine videreforbindelser til sin endelige destinasjon Cebu. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

I dette tilfellet har flyselskapet vist til at kanselleringen skyldtes vanskelige værforhold.
Det er imidlertid ikke forklart hva slags værforhold som skapte problemet. Videre er det
heller ikke kommentert hvorfor klager ikke ble ombooket før fem dager senere. Etter
nemndas syn har flyselskapet ikke godtgjort at forsinkelsen skyldtes ekstraordinære
forhold som ikke kunne vært unngått, eller at alle rimelige tiltak i dette tilfellet var
truffet. 

Nemnda mener derfor at klager har krav på standarderstatning etter forordningen.

Klager ble først booket om til en flyvning 22. desember 2017, men denne ble også
kansellert. 

Nemndas flertall, forbrukerrepresentantene og nemndsleder, mener at klager derfor har
krav på dobbelt standarderstatning etter EU-forordningen.

Mindretallet – flyselskapenes representanter – mener at det er urimelig at klager skal
kunne få en slik dobbelkompensasjon. Ombookingen er foretatt uten ekstra kostnad for
klager, og det må derfor sees som en alternativ booking, og ikke en ny booking. Dette
synet støttes av tre avgjørelser fra domstoler i Tyskland, se Düsseldorf Local Court, 40C
81/17 og C8824/10, samt Frankfurt Regional Court 24S 208/15.

Vedtak

Transportklagenemnda - fly anbefaler at KLM betaler klager standarderstatning med 1
200 euro.