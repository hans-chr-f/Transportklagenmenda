Vedtak i Pakkereisenemnda

Sammendrag

Krav om dekning av tapte feriedager grunnet Covid-19.

Dato
10.12.2020

Saksnummer
2020-02052

Tjenesteytere
Aller Travel

Klager har i det vesentlige anført

Klagen gjelder en pakkereise for to personer med innkvartering i en 2-romsleilighet,
Albufeira, Portugal i perioden 07.03.2020 - 04.04.2020. Totalpris 27 980 kroner.

Klager anfører at ferien ble avbrutt som følge av påkrevet retur etter 8 av 28 feriedager
grunnet Covid-19, og UDs krav om å få nordmenn på feriereiser hjem.

Klager anfører at de ble informert om at hotellet ville stenge ned og at de da ikke fikk noe
valg om bli i Albufeira ut tiden som var planlagt. Dersom de hadde valgt å bli værende,
ville reiseforsikringen ikke vært gjeldene slik situasjonen var da UD ba alle nordmenn på
feriereiser om å komme seg hjem. For eldre mennesker på 80 år var det uaktuelt å være
på ferie uten en gjeldene reiseforsikring. Klager så seg derfor nødt til å avbryte ferien 20
dager før tiden og benytte seg av det opplegget som ble ordnet av Aller Travel med de
ekstrautgiftene dette medførte. Klagers reiseforsikring har dekket ekstrautgiftene på 11
000 kroner for tidligere hjemreise. 

Klagers krav: 20 035 kroner som kompensasjon for at ferien ble forkortet fra 28 til 8
dager.

Det vises for øvrig til korrespondanse fra klager.

Tjenesteyterne har i det vesentlige anført
Den 14. mars 2020 anbefalte Utenriksdepartementet alle nordmenn å returnere til
Norge, i samråd med sitt reisebyrå. Aller Travel anfører at de befant seg i en situasjon
som ikke har oppstått tidligere og med de strengeste restriksjoner i nyere tid i Norge.

På bakgrunn av dette valgte Aller Travel å tilby sine gjester chartret flyvning med tidligere
retur til Norge. Aller Travel påpeker at både opprinnelig flybestilling og hotellreservasjon
var aktive for resterende periode, og de reisende kunne velge å bli igjen på eget ansvar.

Aller Travel anser ikke at de kansellerte oppholdet, og det forelå heller ingen mangel
på pakkereisen. Aller Travel anfører at de har fulgt sin plikt til bistand i henhold
til pakkereiseloven, og mener derfor i samråd med Virkes jurister at det ikke er
turoperatørens ansvar å dekke tapte feriedager.

UDs anbefaling om å returnere til Norge, utgjør i seg selv ikke en mangel. Når det
ikke foreligger noen mangel på reisen, vil verken pakkereiseloven eller de alminnelige
vilkårenes punkt 6.2 tredje avsnitt gitt rett til prisavslag. Når det gjelder de alminnelige
vilkårene, følger det av henvisningen til punkt 6.2 første ledd at en forutsetning for
prisavslag må være at «pakkereisen ikke kan gjennomføres» - med andre ord at det
foreligger en betydelig mangel.

Aller travel har ikke informert klager om at hotellet skulle stenge ned, da det ikke var
aktuelt. Aller travel kan ikke ta ansvar for reiseforsikringens vilkår. Situasjonen var
ekstraordinær og fordi dette var eldre mennesker, så Aller Travel det som sin plikt å
hjelpe de hjem. Det var ingen mangel på reisen som utløste dette, men anbefalinger fra
norske myndigheter.

Aller Travel AS kan ikke se at de er ansvarlige for å dekke tapte feriedager.

Det vises for øvrig til korrespondanse fra Aller Travel.

Nemnda bemerker

Klagen gjelder en pakkereise for to personer med innkvartering i en 2-romsleilighet,
Albufeira, Portugal i perioden 07.03.2020 - 04.04.2020. Totalpris 27 980 kroner.

Klager anfører at ferien ble avbrutt som følge av påkrevet retur etter 8 av 28 feriedager
grunnet Covid-19, og UDs krav om å få nordmenn på feriereiser hjem.

Utenriksdepartementet anbefalte den 14. mars alle nordmenn å returnere til Norge,
i samråd med sitt reisebyrå. Reiserådet ble iverksatt mens klager var på reise. Aller
Travel hjalp sine kunder hjem med eget chartret fly basert på UDs reiseråd og brukte
da hjemmelen i § 36 om bistandsplikt. I henhold til alminnelige vilkår punkt 6.2 kan
arrangøren kansellere en reise uten erstatningsansvar, dersom pakkereisen ikke kan
gjennomføres på grunn av uunngåelige og ekstraordinære omstendigheter og den
reisende underrettes om avlysningen uten ugrunnet opphold. Det er åpenbart at
Covid-19 er av en slik type hindring. Av samme punkt fremkommer det at arrangøren
heller ikke har erstatningsansvar dersom pakkereisen må avbrytes som følge av at slike
hindringer inntrer etter at pakkereisen er påbegynt. Dersom reisen forkortes ved at
arrangøren eller kunden avbryter den pga. slike forhold, vil kunden likevel ha krav på et
forholdsmessig prisavslag. Covid-19 klart en hindring utenfor arrangørens kontroll og
forholdet medfører ikke erstatningsansvar etter pakkereiseloven § 32. 

Nemnda har delt seg i et flertall og i et mindretall.

Etter flertallets nemndas vurdering bør arrangøren utbetale et forholdsmessig prisavslag
for den ulempe klager opplevde. Selv om tjenesteyter har opplyst at alle fasiliteter på
reisestedet var i drift, var det kun kort tid før mange av fasilitetene ville bli stengt ned
jf. utviklingen i Portugal i denne tiden. Flertallet anbefaler at tjenesteyter utbetaler et
prisavslag på totalt 12 844 kroner.

Nemndas mindretall, representantene fra reisebransjen, er at den oppfatning at Aller
Travel har gitt et tilbud om at de som ønsket det fikk mulighet til å reise hjem tidligere.
Imidlertid var ikke reisemålet stengt, og Aller Travel kunne levere sine reisetjenester all
den tid hotellet ikke var stengt. Det ville derfor ikke foreligge noen mangel ved reisen, og
det er derfor ikke grunnlag for å refundere for tapte feriedager.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager gis delvis medhold.

Vedtaket er fattet under dissens som fremgår ovenfor.