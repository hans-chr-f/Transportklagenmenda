Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.06.2020

Saksnummer
2019-02198

Tjenesteytere
KLM

Klager har i det vesentlige anført

Klager skulle reise fra Stavanger til Bucuresti via Amsterdam den 4. mai 2019. Han skulle
fly med KLM sin flyvning KL1204 til Amsterdam, og videre til Bucuresti med KL1379.
Planlagt avgangstid fra Stavanger var kl. 18.15, med ankomst til endelig destinasjon kl.
00.35.

KL1204 fra Stavanger til Amsterdam ble forsinket, med den følge at klager mistet sin
videreforbindelse med KL1379.   Klager ble booket om til å fly via Praha med avgang kl.
06.50 og ankomst i Bucuresti kl. 12.20. 

Klager mener flyselskapet ikke har godtgjort at årsaken til forsinkelsen var
ekstraordinære omstendigheter som ikke kunne vært unngått selv om alle rimelige tiltak
var truffet. Årsaken til forsinkelsen var regulering av flytrafikken grunnet minnemarkering
(Den nasjonale minnedagen i Nederland). Minnemarkeringer blir gjort årlig, og denne
stillhetsperioden har blitt foretatt de foregående årene. Det er med dette forutsigbart og
skulle vært forutsett av flyselskapet.

Han har fremsatt krav om standarderstatning i henhold til EU-forordning 261/2004.

Tjenesteyterne har i det vesentlige anført
Kl1204 fra Stavanger til Amsterdam den 4. mai 2019 ble 39 minuter forsinket  grunnet
Air Traffic Control restriksjoner. Restriksjonene var grunnet implementeringen av
Electronic Flight Strips (elektroniske fremdriftstriper) ved rullebanen i Amsterdam. Som
en konsekvens av dette mistet klager sin videreforbindelse med KL1379. Han ble booket
om til neste ledige flyvning via Praha den 5. mai, med ankomst til sin destinasjon kl.
12.20. KLM har med dette tilbudt omruting i henhold til EU-forordning 261/2004 artikkel
8.1 (2) (b) (c). 

Det er tilfeller hvor passasjeren kan ha rett på standarderstatning i henhold til EU-
forordning 261/2004 hvis en flyvning blir kansellert eller forsinket mer enn tre timer.
Det er imidlertid klare unntak fra denne regelen. Flyselskapet er ikke pålagt å utbetale
standarderstatning dersom forsinkelsen skyldtes ekstraordinære omstendigheter som
ikke kunne vært unngått selv om alle rimelige tiltak var truffet.

Grunnet en pågående implementering av elektroniske fremdriftstriper  i Amsterdam,
ble flyvninger til og fra Amsterdam på morgenen og ettermiddagen den 4. mai 2019
operert med mindre forsinkelser.  Air Traffic Control dirigerer fly på bakken og kontrollert
luftrom. Deres hovedmål er å forhindre kollisjoner , samt sørge for trafikkflyt i lufta. KLM
kunne derfor ikke ha unngått forsinkelsen av den aktuelle flyvningen.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir
rett til erstatning. Dette gjelder imidlertid ikke dersom flyselskapet kan godtgjøre at
forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Slik nemnda ser det har flyselskapet i dette tilfellet godtgjort at verken forsinkelsen
eller de ekstraordinære omstendighetene kunne ha vært unngått selv om alle rimelige
tiltak var truffet. Årsaken til forsinkelsen var hovedsakelig restriksjoner fastsatt av
flygekontrolltjenesten i Amsterdam. Restriksjonene medførte følgeforsinkelser på
forutgående flyvninger for klagers flyvning. Flyselskapet har ikke kontroll over Air Traffic
Control restriksjoner. KLM booket om klager i henhold til EU-forordning 261/2004. 

Nemnda kan basert på årsaken til forsinkelsen ikke anbefale at klager får medhold i sitt
krav standarderstatning for den aktuelle forsinkelsen.

Vedtak

Transportklagenemnda - fly anbefaler ikke at klager gis medhold.