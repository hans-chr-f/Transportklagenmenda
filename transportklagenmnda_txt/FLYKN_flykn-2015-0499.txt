Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.01.2016

Saksnummer
0499/15F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra London til Stavanger den 4. mars 2015 kl. 20:30 med DY1337. Avgangen
ble kansellert grunnet streik, og klager ble booket om via Oslo, med en overnatting i Oslo.
DY522 fra Oslo til Stavanger den 5. mars ble også kansellert som følge av streiken.

Klager krever standarderstatning 250 euro i henhold til EU-forordning 261/2004 for begge
kanselleringene.

Det vises for øvrig til klagers brev.

Norwegian har i det vesentlige anført:

DY1337 og DY522 ble dessverre kansellerte som følge av pilotstreik. Det vises til fremlagt
dokumentasjon. Hendelsen var ekstraordinær og utenfor Norwegians kontroll. Klager valgte
å kjøpe ny billett fra Oslo til Stavanger med annet selskap. Norwegian har tilbudt klager full
refusjon av den nye billetten.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Norwegian kan på grunnlag av ovennevnte ikke imøtekomme klagers krav om
standarderstatning.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Nemnda legger på bakgrunn av de foreliggende opplysninger til grunn at så vel DY1337,
London - Stavanger, og DY522, Oslo - Stavanger, ble kansellert som følge av pilotstreiken.
Streiken anses som en ekstraordinær omstendighet i forordningens forstand. Nemnda finner
videre godtgjort at kanselleringene ikke kunne vært unngått selv om alle rimelige tiltak var
truffet. Kanseleringene gir følgelig ikke rett til standarderstatning etter forordningen, og
nemnda finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.