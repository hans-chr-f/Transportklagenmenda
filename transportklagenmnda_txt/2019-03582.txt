Vedtak i Transportklagenemnda - Sjø

Sammendrag

Krav om å få slettet ilagt gebyr ved reise med båt.

Dato
10.11.2019

Saksnummer
2019-03582

Tjenesteytere
Ruter

Klager har i det vesentlige anført

Klager reiste fra Nesoddtangen til Aker Brygge 8. juni 2019. Det ble forsøkt å kjøpe billett
med Ruter appen, denne appen «timet ut». Da bestillingen ikke gikk gjennom fikk klager
heller ingen billett som følge av dette.

Klager har ikke mottatt noen svar fra Ruter før klager fikk inkassovarselet i posten.

Klagers krav er å få slettet inkassovarselet på kr. 1220.

Tjenesteyterne har i det vesentlige anført
Ruter viser til klagers henvendelse angående gebyr han fikk på Nesoddbåten den 8. juni.
Gebyret ble ilagt da klager ikke hadde billett. 
Billett må være bekreftet før man går om bord. Dersom man ikke får kjøpt billett, må
man kjøpe av mannskapet om bord på båten.

Klager hevder at det var en feil i appen som var årsaken til at han ikke hadde billett. Med
en gang man går inn i appen og starter et kjøp, så registreres dette, selv om ikke kjøpet
gjennomføres slik at Ruter kan se at et kjøp er startet. Ruter kan ikke finne spor etter
forsøk på kjøp i den oppgitte appen den aktuelle datoen. Ruter har ikke registrert noen
feil i sine systemer på denne datoen. 

Ruter kan ikke imøtekomme klagers krav.

Nemnda bemerker

Klager ble ilagt gebyr på båten fra Nesoddtangen til Aker Brygge 8. juni 2019 da han ikke
kunne vise gyldig billett.

I Ruters reisevilkår punkt 3 fremgår blant annet at passasjeren skal ha gyldig billett ved
påstigning på et transportmiddel eller ved inntreden i en kontrollsone. Kan du ikke vise
gyldig billett i en kontroll, blir du ilagt et gebyr. 

Klager kunne ved kontrollen ikke vise billett og vilkårene for å ilegge gebyr var til stede. 

Klagen til nemnda gjelder Ruters saksbehandling med krav om å få  refundert
inkassosgebyr på kr. 1220. Det er noe uklart om det forsatt klages over gebyret, se
nedenfor 

Den fremlagte korrespondanse mellom klager og Ruter viser følgende: 
8. juni:   Gebyr ble ilagt
21. juni: Klager sender klage på gebyret til Ruter
8. juli:     Svar fra Ruter med ny betalingsfrist 22. juli. Det henvises til 
muligheten for å klage til nemnda
22. juli:   Klager holder fast ved innsigelsen mot gebyret
22. juli:   Ruter svarer og gir ny betalingsfrist til 29. juli og orienterer om at dersom han vil
gå videre med saken, må han klage til nemnda eller gå til forliksrådet.
13. august:  Inkassovarsel sendes
1. september: Klage til nemnda

Nemnda kan ikke se at det er grunnlag for kritikk av Ruter for sen saksbehandling. Klager
ble orientert om klagemuligheter, men unnlot både å klage og å betale. Inkassovarsel er
da neste naturlig skritt fra Ruters side. 

Når det gjelder gebyret, kan nemnda heller ikke se at det er grunnlag for å anbefale at
dette frafalles. Det vises til Ruters redegjørelse bemerkes at klager ved kontrollen ikke
kunne vise gyldig billett. Nemnda viser til Ruters redegjørelse om at det ikke er registrert
forsøk på kjøp av billett denne dagen og heller ikke registrert feil i appen. 

Nemnda finner ikke å kunne anbefale gebyret frafalles eller inkassogebyret refunderes.

Vedtak

Transportklagenemnda Sjø finner ikke grunnlag for å anbefale at klager gis medhold.