Vedtak i Transportklagenemnda
- Kollektivreiser

Sammendrag

Krav om at drosjeutgifter dekkes som følge av at bussen ikke kom grunnet snøvær.

Dato
30.05.2023

Saksnummer
2023-00141

Tjenesteytere
Ruter

Klager har i det vesentlige anført

Klager skulle ta bussen fra The Well til Oslo om kvelden den 26. desember 2022.

Klager anfører at bussen ikke dukket opp, og at han ventet mellom 40 og 60 minutter
på bussholdeplassen før han tok drosje. Klager anfører at det ikke var informert om
kanselleringen, og at det i Google Maps-appen sto at bussen var i rute.

Klager anfører at han ikke hadde kjøpt bussbillett på forhånd. Klager anfører at Ruter
ikke informerte ham på noen måte om uregelmessigheter, og at selskapet må finne en
måte å informere om slike ting via skjermer med ankomsttid slik de har andre steder.

Klager anfører at han ikke hadde noen annen måte å komme seg tilbake til byen på, slik
at eneste alternativ var å ta drosje.

Klager krever at Ruter dekker drosjeutgiftene på 898 kroner.

Tjenesteyterne har i det vesentlige anført
Den 26. desember 2022 var en av store «snødagene». Det ble skrevet om utfordringene
med snøværet i flere av landets aviser. Dette påvirket Ruters tilbud i form av forsinkelser
og innstilte avganger for buss, trikk og T-bane. Noen steder var det ikke mulig å kjøre, og
andre steder var det ikke forsvarlig.

I Ruters reisegaranti står det som følger: «Du får ikke refusjon hvis du visste om eller
burde ha visst om problemet på forhånd, eller hvis årsaken ikke ligger hos oss. Dette kan
blant annet omfatte følgende forhold: Ekstreme værforhold som kraftig vind, kraftig regn
og kraftige snøfall.»

På grunnlag av dette avslår Ruter kravet om dekning av drosjeutgiftene.

Nemnda bemerker

Klager har fremsatt krav om dekning av drosjeutgifter som følge av at bussen fra The
Well til Oslo om kvelden den 26. desember 2022 ikke dukket opp.

Det fremgår av reisegarantien til Ruter at dersom passasjeren blir mer enn 20 minutter
forsinket som følge av at Ruter ikke er i rute, dekker Ruter dokumenterte utlegg på inntil
750 kroner dersom vilkårene for dette er oppfylt. Garantien gjelder imidlertid ikke hvis
årsaken til forsinkelsen ikke skyldes Ruter, som ved kraftig snøfall som her.

I dette tilfellet har Ruter vist til at det var store trafikale problemer i Oslo den aktuelle
dagen, og har dokumentert at dette var omtalt i landets aviser. Nemnda mener at Ruter
ikke kan lastes for innstillingen på grunn av snøværet. Nemnda har ikke grunn til å tvile
på at været var grunnen til forsinkelsene og innstillingene denne dagen, og at bussen
ville ha kjørt dersom dette hadde vært forsvarlig.

Nemnda kan etter dette ikke se at klager har rett på å få dekket utgiftene til drosje.

Vedtak

Transportklagenemnda kan ikke anbefale at klager gis medhold.