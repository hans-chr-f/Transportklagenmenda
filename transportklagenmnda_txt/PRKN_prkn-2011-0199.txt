Vedtak i Pakkereisenemnda

Sammendrag

Saken gjelder krav om prisavslag og kompensasjon etter fisketur til Alaska 14.-22. juli 2011.

Dato
14.03.2012

Saksnummer
199/11

Tjenesteyter
Atira AS

Klager: X

Turarrangør: Atira AS

Antall reisende: 5

Reisens pris: Kr. 23.900 pr. stk

Saken gjelder:

Saken gjelder krav om prisavslag og kompensasjon etter fisketur til Alaska 14.-22. juli 2011.

Klager: X forventningene deltagerne hadde på grunnlag av markedsføringen av reisen.
Det er særlig fremhevet at det ble for liten fisketid og for lang reisetid. I stedet for 6
fiskedager ble det 5 på grunn av lang reisetid ved bruk av ATV. De kunne da ikke starte
fiskingen etter ankomst torsdag. Det er videre anført at markedsføringen fremstår som
en «fiskegaranti», mens fiske etter kongelaks var ulovlig på det tidspunktet de var der
og annen laks fantes nesten ikke i elven. Det kreves kr 4766,- for tapt fiskedag og kr
2000,- for tort og svie.

Atira AS: erkjenner at de var noe omtrentlige med beskrivelse av reisetid og avstander,
men bruk av ATV ble nødvendig pga lite vannføring som gjorde det umulig å bruke
elvebåt. Helikopter var ikke tilgjengelig. Transporten gikk likevel ikke utover fisketiden
da første fiskedag ble fredag slik det skulle være.

Avreise onsdag etter lunch skjedde etter avtale med gjestene, som likevel kunne ha brukt
onsdag formiddag til å fiske.

Det ble aldri gitt noen fiskegaranti. Fisket er varierende med ulike fiskeslag gjennom sesongen.
Vanlig høysesong for laks er siste uke i juli, men vannføring, vær og temperatur kan føre til at
den lar vente på seg.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf
pakkereiseloven § 6-1. Avvik fra det avtalte regnes likevel ikke som en mangel dersom det
er av mindre betydning og er av det slag man må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf pkt. 2 i alminnelige vilkår for pakkereiser.

Der er uomtvistet at gjestene kom frem torsdag og at første fiskedag var fredag i henhold
til programmet. Det kan ikke gi grunnlag for prisavslag at klager hadde forventet å kunne
begynne torsdag ettermiddag/kveld eller at noen var for slitne etter reisen til å begynne
fredag formiddag. At ATV kanskje skulle brukes til transporten fremgår for øvrig av klagers
egen e-post av 2. februar.

Det er uenighet mellom partene om avreise etter lunch onsdag skjedde etter avtale på stedet
eller fordi det var nødvendig for å rekke flyet på torsdag.

Nemnda kan ikke ta standpunkt til dette, men legger til grunn som uomtvistet at i hvert fall
onsdag formiddag kunne ha vært brukt til å fiske.

Da blir total fisketid i hvert fall 5 ½ dag - noe som etter nemndas syn ikke kan gi grunnlag for
prisavslag på en tur som dette.

Når det gjelder anførselen om fiskegaranti, kan heller ikke den føre frem.

Det fremgår av informasjonsmaterialet at kongelaksperioden slutter 13. juli - dagen før
reisens påbegynnelse. Nemnda er ellers av den oppfatning at øvrige opplysninger heller
ikke kan oppfattes som noen garanti for en viss mengde fisk eller en viss størrelse på fisken.
Mulighetene for fangst vil alltid måtte avhenge av vannføring, temperatur, klimatiske og andre
forhold som en reisearrangør ikke kan ha kontroll over.

Vedtak:

Reklamasjonsnemnda for pakkereiser kan ikke anbefale at det gis prisavslag eller annen
kompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Vigdis Fiske, Amisol AS

Mette Lindgren, Apollo Reiser AS.