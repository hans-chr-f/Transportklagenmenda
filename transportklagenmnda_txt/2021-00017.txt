Vedtak i Transportklagenemnda - Fly

Sammendrag

Krav om refusjon av utgifter som følge av nektet ombordstigning
av utenlandske statsborgere som skulle reise via Norge.

Innreiserestriksjoner under covid-19-pandemien.

Dato
16.09.2021

Saksnummer
2021-00017

Tjenesteytere
Norwegian Air Shuttle

Klager har i det vesentlige anført

Klager skulle reise med DY7252 fra Krabi til Oslo den 16. mars 2020. Klager er ikke norsk
statsborger og skulle videre til Budapest fra Oslo. Hun ble nektet ombordstigning i Krabi
og måtte kjøpe nye billetter fra for å komme seg hjem til Budapest. 

Som følge av dette pådro hun seg ekstra utgifter til nye flybilletter, overnatting, mat og
andre nødvendigheter. 

Klager krever refusjon for de ovennevnte utgifter på totalt ca. 750 euro.

Tjenesteyterne har i det vesentlige anført
Norwegian har ikke inngitt tilsvar i saken på tross av anmodning om dette.

Overfor klager har Norwegian anført at de ble nektet ombordstigning i tråd med
gjeldende innreiserestriksjoner. Norwegian har videre forklart at klagers ubrukte billetter
ikke vil bli refundert, siden flyvningen gikk som normalt.

Nemnda bemerker

Norwegian har ikke inngitt tilsvar i saken, på tross av anmodning om dette. Nemnda
treffer da vedtaket basert på opplysningene som er fremkommet tidligere i saken, i
henhold til transportklagenemndforskriften § 5-3 tredje ledd.

Det følger av EU-forordning 261/2004 artikkel 2 bokstav j at «nektet ombordstigning»
i forordningens forstand er ved «avvisning av passasjerer på en flyging, selv om de
har møtt til innsjekking på de vilkår som er fastsatt i artikkel 3 nr. 2, unntatt når det er
rimelig grunn til avvisningen, f.eks. av helse- eller sikkerhetsmessige årsaker eller fordi
reisedokumentene er utilstrekkelige.»

Det avgjørende i dette tilfellet er om Norwegian hadde rimelig grunn til å avvise klager.

Den 15. mars 2020 trådte forskrift av 15. mars 2020 nr. 293 om bortvisning mv. av
utlendinger uten oppholdstillatelse i riket av hensyn til folkehelsen i kraft. Forskriften
hadde virkning for utlendinger som ankommer riket etter 16. mars kl. 08.00. Klager
hadde planlagt ankomst den 16. mars 2020 kl. 20.50, og forskriften gjaldt derfor for
klager. 

Forskriften var ikke til hinder for at norske borgere eller utlendinger med
oppholdstillatelse kunne komme tilbake til Norge. Forskriften slo imidlertid fast at
utlendinger uten oppholdstillatelse kan bortvises av hensyn til folkehelsen, på grunn av
utbrudd av den allmennfarlige smittsomme sykdommen covid-19.  I rundskriv G-04/2020
datert 15. mars 2020 (opphevet 18. mars 2020) kommer det frem at forskriften
innebærer at alle utlendinger uten oppholdstillatelse i Norge, som ikke omfattes av noen
av unntakene, vil bli bortvist uten nærmere vurdering av hvilken smittefare de individuelt
utgjør. 

Etter nemndas syn vil Norwegian derfor ha rimelig grunn til å avvise passasjerer som ikke
er omfattet av unntakene i forskriften. 

Forskriften inneholdt en rekke unntak, og de relevante unntakene for klager er: 

- forskriftens § 2 bokstav a som gjør unntak for utlendinger som kun skal oppholde seg i
lufthavntransitt før utreise fra Norge. 
- forskriften § 2 bokstav d fastslår at utlendinger ikke kan bortvises dersom «særlige
grunner tilsier det, slik som særskilt omsorgsansvar for personer i Norge eller andre
sterke velferdshensyn.»

Nemnda behandler først unntaket i forskriftens § 2 bokstav a som gjør unntak for
lufthavntransitt. 

I dette tilfellet hadde klager billetter fra Krabi til Oslo med Norwegian og skulle videre
til Budapest med Wizz Air 18. mars. Dette medfører at klager ikke hadde «transitt». Ved
«transitt» oppholder reisende seg kun i flyplassens transittsone. Klager omfattes derfor
ikke av unntaket om lufthavntransitt i forskriftens § 2 bokstav a. 

Nemnda behandler deretter unntaket i forskriftens § 2 bokstav d som gjør unntak der
«særlige grunner» tilsier det. 

I rundskriv G-04/2020 er et av eksemplene på særlige grunner «EØS-borger som har
behov for å reise gjennom Norge for å komme seg hjem.»

Etter nemndas syn hadde klager i dette tilfellet behov for å reise gjennom Norge for
å komme seg hjem. Klager er EØS-borgere. Nemnda mener at klager er omfattet av
unntaket i forskriftens § 2 bokstav d. 

Nemnda mener det er Norwegians ansvar å til enhver tid være kjent med gjeldende
regelverk. Etter nemndas syn var det derfor ikke rimelig grunn for Norwegian til å avvise
klager. 

Klager ble etter nemndas syn nektet ombordstigning i forordningens forstand. 

Den nektede ombordstigningen var mot klagers vilje og klager har derfor krav på
erstatning etter forordningen artikkel 7 samt assistanse i samsvar med artikkel 8 og
artikkel 9 jf. artikkel 4 nr. 3.

I medhold av artikkel 7 har klager krav på 600 euro i standarderstatning.

Slik nemnda ser det ble klager verken tilbudt refusjon, omruting eller forpleining etter
forordningen jf. artikkel 8. 

Klager ble nødt til å kjøpe nye billetter og har derfor omrutet seg selv. Hun har derfor
krav på å få dekket merkostnadene ved kjøp av de nye flybillettene med Emirates og
den første flyvningen med Ryanair med rutenummer FR8371 (forskjellen på ny billett og
opprinnelig billett). 

Klager har mottatt refusjon for Emirates-billettene, og voucher for Ryanair-billetten. 

Slik nemnda forstår det, ble klagers flyvning med Emirates også kansellert slik at
hun måtte kjøpe nye billetter for andre gang. Tapene som oppstod som følge av
kanselleringen til Emirates (hotellovernatting i Krabi, nye flybilletter med Etihad og mat/
drikke i ventetiden), kan ikke kreves dekket av Norwegian. Klager må eventuelt rette
kravene mot Emirates. Tap som oppstod i forbindelse med kanselleringen av den første
Ryanair-flyvningen, må rettes mot Ryanair. 

Etter nemndas syn er Norwegian også ansvarlig for å dekke billettene fra Oslo til
Budapest med Wizz Air på 95,2 NOK jf. luftfartsloven § 10-20. 

Klager har også krav på forpleining i ventetiden jf. artikkel 9. Selv om klager ikke har
fremlagt kvitteringer, anslår likevel nemnda at hun har hatt utgifter til forpleining. Dette
settes skjønnsmessig til 200 NOK.   

Nemnda anbefaler at Norwegian utbetaler følgende til klager: 

- Standarderstatning på totalt 600 EUR

- Mellomlegget mellom Emirates-billetten, Ryanair-billetten og den opprinnelige billetten
med Norwegian. 
- Billetten fra Oslo til Budapest med Wizz Air på 95,20 NOK. 
- Forpleining med 200 NOK.

Vedtak

Transportklagenemnda anbefaler at Norwegian utbetaler 600 euro i standarderstatning,
samt utgiftene som nevnt over.