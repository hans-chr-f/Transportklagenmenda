Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
26.10.2018

Saksnummer
2018-00782

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY641 fra Bergen (BGO) til Oslo lufthavn
(OSL) 22. november 2017 kl. 18.20. Flyvningen ble kansellert, og klager har på denne
bakgrunn fremsatt krav om standardkompensasjon i henhold til EU-forordning 261/2004
på 250 euro.

Tjenesteyterne har i det vesentlige anført
Norwegians flyvning DY641 fra Bergen til Oslo 22. november 2017 ble kansellert som
følge av kraftig snøfall i Oslo denne dagen. Snø og regn rammet flyplasser i Sør-Norge hel
dagen, og flere avganger ble kansellert og forsinket som følge av været og begrensninger
i flytrafikken. Avgangen før, DY622, ble kansellert som følge av utfordrende snøvær og
obligatorisk hvile for personalet. 

Flyvning DY641 var planlagt med maskin LN-DYF, som hele dager hadde flyvninger til og
fra Oslo, som samtlige ble påvirket av værforholdene. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY641 fra Bergen til Oslo 22. november 2017 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen kraftig snøvær i Oslo denne dagen.  Det vises til
fremlagt dokumentasjon. Været påvirket en rekke avganger inn og ut av Oslo lufthavn, og
mange flyvninger ble forsinket eller kansellert.

Nemnda mener at de ovennevnte værforhold må anses som en ekstraordinær
omstendighet i forordningens forstand. Nemnda legger til grunn at forsinkelsen ikke
kunne vært unngått selv om alle rimelige tiltak var truffet. Forsinkelsen gir etter dette
ikke rett til standarderstatning, og nemnda anbefaler ikke at klager gis medhold i sitt
krav.

Vedtak

Transportklagenemnda - fly anbefaler ikke at klager gis medhold.