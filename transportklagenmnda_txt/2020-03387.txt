Vedtak i Transportklagenemnda - Fly

Sammendrag

Krav om refusjon av flybilletten grunnet kansellering.

Dato
16.09.2021

Saksnummer
2020-03387

Tjenesteytere
Kiwi.com
Norwegian Air Shuttle
Hawaiian Airlines

Klager har i det vesentlige anført

Klager (to personer) hadde kjøpt reise hos Kiwi.com fra Oslo til Honolulu via Los Angeles
for reise den 5. april 2020. 
Strekning fra Oslo til Los Angeles var med Norwegian Air Shuttle (DY7083), pris kroner 6
990. Denne billetten har klager fått refundert.  
Strekningen fra Los Angeles til Honolulu var på separate billetter med Hawaiian Airlines
(HA9), pris kroner 7 459,28. Denne flyvningen opererte som normalt, men klager
kunne ikke benytte seg av billetten på flyvningen, da han grunnet reiserestriksjoner var
forhindret i å reise inn i USA. 

Klager krever en tilgodelapp/voucher som tillater ham å reise på strekningen Los Angeles
til Honolulu ved en senere anledning.

Tjenesteyterne har i det vesentlige anført
Saken har blitt sendt for tilsvar til Kiwi.com, Norwegian Air Shuttle og Hawaiian Airlines. 

Ingen av tjenesteyterne har fremmet tilsvar til Transportklagenemnda.

Nemnda bemerker

Nemnda legger til grunn at årsaken til at klager ikke kunne benytte seg av sine flybilletter
fra Los Angeles til Honolulu var reiserestriksjoner i forbindelse med covid-19. Videre
legger nemnda til grunn at klager selv kansellerte billettene sine. 

EU-forordning 261/2004 får bare anvendelse for flygninger innen EU-/ EØS-området,
flygninger fra EU-/ EØS-området til en tredjestat og flygninger fra en tredjestat hvis det
"transporterende luftfartsselskap for flygningen er et EF-luftfartsselskap", jf artikkel

3 punkt 1 bokstav b. Det "transporterende luftfartsselskap" er i artikkel 2 bokstav b)
definert til "et lufttransportforetak som utfører eller har til hensikt å utføre en flygning i
henhold til en avtale med en passasjer eller på vegne av en annen person, juridisk eller
fysisk, som har en avtale med denne passasjeren".

Eventuelle krav etter EU-forordningen faller etter dette bort, fordi flygningen var fra en
tredjestat med det ikke-europeiske flyselskapet Hawaiian Airlines. 

Ettersom flyvningen med Hawaiian Airlines gikk som normalt, kan nemnda heller ikke se
at flyselskapet er ansvarlig på annet grunnlag. 

Nemnda kan på grunnlag av ovennevnte ikke anbefale at klager gis medhold i sitt krav
om tilgodelapp/voucher på flyvningen med Hawaiian Airlines.

Vedtak

Transportklagenemnda anbefaler at klager ikke gis medhold.