Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
06.11.2018

Saksnummer
2017-03029

Tjenesteytere
Widerøe

Klager har i det vesentlige anført

Klager skulle reise fra Leknes til Lakselv via Tromsø den 29. oktober 2017 kl 18.10 med
ankomst kl 23.40. Mens klager ventet på flyet i Leknes ble han fortalt at flyet fra Tromsø
til Lakselv, WF958,  var kansellert. Årsaken som ble oppgitt var både værforhold og
mangel på crew. Klager ble booket om til neste dag, og ankom endelig bestemmelsessted
15 timer forsinket.

Klager mener mangel på crew ikke er å anse som en ekstraordinær omstendighet og har
fremsatt krav om standarderstatning på 250 euro i henhold til EU-forordning 261/2004.

Tjenesteyterne har i det vesentlige anført
Widerøe har ikke avgitt uttalelse til nemnda. Til klager har selskapet i det vesentlige
anført:

WF958 ble kansellert som følge av dårlige værforhold som førte til at crewet gikk ut på
arbeidstid. 

Ved kansellering kan passasjerene velge ombooking eller å avbryte reisen mot full
refusjon. Klager valgte ombooking.

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Widerøes kontroll. 

Widerøe kan ikke imøtekomme klagers krav.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger til grunn at klager ankom sitt endelige bestemmelsessted 15 timer
forsinket. 

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Widerøe har ikke gitt noen redegjørelse eller fremlagt dokumentasjon for at
kanselleringen skyldtes ekstraordinære omstendigheter som ikke kunne vært unngått.
Kanselleringen gir etter dette rett til standarderstatning på 250 euro.

Vedtak

Transportklagenemnda - fly anbefaler at Widerøe utbetaler til klager en kompensasjon
på 250 euro.