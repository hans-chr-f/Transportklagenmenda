Vedtak i Pakkereisenemnda

Sammendrag

Krav om refusjon av betalt depositum for reisen, kr 37.775, på
grunn av manglende nødvendige opplysninger fra reisearrangøren
før avreise i forbindelse med bestilt og bekreftet elefantjaktreise.

Dato
08.10.2014

Saksnummer
114/14P

Tjenesteyter
Safari Management

Saken gjelder:

Krav om refusjon av betalt depositum for reisen, kr 37.775, på grunn av manglende
nødvendige opplysninger fra reisearrangøren før avreise i forbindelse med bestilt og bekreftet
elefantjaktreise.

Klager har i det vesentlige anført:

Klager, som tidligere har vært med på ni jaktreiser til forskjellige land i Afrika, hadde i april
2013 bestilt og fått bekreftet en reise til Zimbabwe for å delta på elefantjakt i august 2014.
Reisen som var presentert i Safari Managements katalog, virket som et seriøst opplegg og
med medlemskap i Reisegarantifondet, stolte klager på at reisearrangøren var profesjonell
på dette området. Klager har tidligere reist med daglig leder i Safari Management på en
jaktreise og hadde derfor ingen betenkeligheter med å bestille fra denne arrangøren. Klager
betalte et depositum på kr 37.775 og ventet spent på å få opplysningene om «jaktarrangøren
i Afrika» (outfitteren) og «jaktområdet» (confession-area). Dette er opplysninger som
vanligvis gis før bestilling ved jaktreiser i Afrika, men senest rett etter bestilling og betaling av
depositum. Da elefantjakt ikke bare er kontroversielt, men også potensielt farlig, og foregår i
land med helt andre relasjoner til et rettsvesen, er det av største viktighet å planlegge nøye,
gjøre grundige undersøkelser på forhånd, og skaffe til veie opplysninger som kan verifisere at
jakten er godkjent og lovlig.

Klager kontaktet Safari Managements representant flere ganger etter å ha betalt depositumet
for å få disse opplysningene, men til tross for stadige lovnader om at han ville få tilsendt mer
informasjon, skjedde det ikke noe.

Etter et år med stadige purringer, vanskeligheter med å komme i kontakt med, ikke besvarte
e-poster, ikke besvarte sms, ikke besvart telefon, avbrutte samtaler og spørsmål, stadig nye
lovnader, stadig brutte løfter, nye forespeilinger, nye datoer med påfølgende skuffelser og
uteblitte oppfølginger bestemte klager seg i mai 2014 for å melde fra om at han ikke ville
delta på denne reisen og krevde depositumet refundert. Klager har vært tålmodig og håpet
i det lengste at reisen skulle kunne verifiseres da dette var en jakt han hadde spart til i lang
tid og gledet seg til å kunne delta på. Klager føler nå at hans anstrengelser for å få verifisert
viktige forhold rundt arrangementet nærmest har blitt motarbeidet og trenert fra Safari
Managements side.

Klager krever det innbetalte beløpet på kr 37.775 refundert.

Safari Mangament har i det vesentlige anført:

Saken ble sendt Safari Management den 26.05.14 med en frist på 3 uker for å avgi tilsvar til
Reklamasjonsnemnda for pakkereiser. Safari Management har ikke svart på henvendelsen.

Til klager har Safari Management gitt tilbakemeldinger i form av korte e-poster og sms'er der
det bekreftes at jakten er booket, at opplegget har fått noen endringer i forhold til datoer
for jaktstart samt opplysning om at det skal delta ytterligere tre andre jegere inkludert daglig
leder selv.

Nemnda bemerker:

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har gitt
i kataloger, brosjyrer eller lignende en del av avtalen med mindre de må antas å være uten
betydning for kundens kjøp av den aktuelle pakkereise.

Arrangøren kan ikke endre avtalevilkårene eller reisens spesifikasjoner til ulempe for
kunden etter avtaleinngåelse, med mindre det er tatt forbehold om å endre spesielt angitte
ytelser/spesifikasjoner, og dette fremgår av den enkelte avtale, dvs. reisebevis eller annet
avtaledokument, jfr. punkt 6, avsnitt 6.3, første ledd.

Det fremgår av den omfattende korrespondansen mellom partene at klageren, siden
han innbetalte depositum på kr 35.775 den 22. april 2013, kun har mottatt svevende og
uforpliktende opplysninger. Han har ikke fått opplysninger om helt vitale forhold omkring
jaktreisen. I epost fra Tom Jensen datert 18. april 2013 er det presisert at «jakten er booket og
solgt».

Det er også angitt datoer for avreise og retur og oppgitt at jakten vil strekke seg over 9 dager.
Utover dette er det kun opplyst at man skal komme tilbake til jakten i mai (2013).

Storviltjakt på elefant ligger ikke innenfor reklamasjonsnemndas kjerneområde.

Det sier seg imidlertid selv at det er viktig å få dokumentert alle forhold rundt en slik
jaktdeltakelse. Spesielt er det er viktig å få dokumentasjon på at jakten foregår i lovlige former
før man begir seg inn på et slikt område. At jakten er godkjent av myndighetene i det landet
jakten skal finne sted er essensielt. Elefanter er fredet, og en ikke godkjent jakt er straffbar,
uansett hvor jakten finner sted.

Reklamasjonsnemnda for pakkereiser finner det meget urovekkende at arrangøren ikke har
villet gi ut opplysninger om jaktområde og dokumentasjon på at jakten er lovlig på et så tidlig
tidspunkt at jegeren selv kan få verifisert at opplysningene er korrekte. Slik nemnda kan
vurdere saken, har reisearrangøren brutt avtalen med klageren ved å forholde seg slik. At
klageren i det lengste vegret seg for å fremsette krav om tilbakebetaling av depositumet i håp
om at jakten likevel ville la seg arrangere, endrer ikke nemndas syn.

Innklagede har ikke besvart henvendelse fra reklamasjonsnemndas sekretariat i sakens
anledning.

Reklamasjonsnemnda for pakkereiser finner etter dette at klageren bør få tilbakebetalt
depositumet på kr 35.775.

Vedtak:

Reklamasjonsnemnda for pakkereiser anbefaler at klageren får tilbakebetalt sitt innbetalte
depositum på kr 35.775.

Vedtaket er enstemmig.