Vedtak i Transportklagenemnda - Fly

Sammendrag

Refusjon av opprinnelige billetter (NOK 11640), hotell (NOK
5300), taxi (NOK 510) og utgift til kost etter standardiserte satser.

Dato
17.01.2022

Saksnummer
2020-00781

Tjenesteytere
Norwegian Air Shuttle

Klager har i det vesentlige anført

Klager med reisefølge (en passasjer) hadde planlagt å reise med D86076 fra LPA til TRF
den 26. februar 2020. 

Klager hadde besøk av to mindreårige barnebarn fra 17. februar til 24. februar.
Barnebarna hadde billetter med SAS og ble fast i Las Palmas på grunn av sandstormen.
For å unngå å forlate barnebarna som verken hadde fly eller hotell etter 25. februar,
forsøkte klager å endre sin avreisedato med Norwegian til 29. februar som var tidligste
dag for ledige billetter. Klager fikk ingen veiledning fra Norwegian og endte opp med å
kjøpe nye billetter, som innebar ekstra utgifter til hotell, taxi og mat. 

Klager krever at Norwegian refunderer merutgiftene.

Tjenesteyterne har i det vesentlige anført
Norwegian Air Shuttle har ikke kommet med tilsvar til Transportklagenemnda.

Til klager har selskapet svart følgende: 
[...] Deres booking med referanse U5JJHF er en LowFare-bestilling og kan endres mot et
gebyr. Full refusjon av billettene er derimot ikke mulig for LowFare-billetter. 

Dere ville i første omgang endre denne bookingen, men valgte isteden å booke en ny
reise med referansen LOMVKK med avirese 29. februar. I henhold til gjeldende regler og
informasjon som nevnt over, har Norwegian dessverre ikke mulighet til å imøtegå krav
om tilbakebetaling. VI håper dette gir svar på deres spørsmål. [...]

Nemnda bemerker

Klager har opplyst at han endte opp med å bestille ny booking med Norwegian. Nemnda
legger dette til grunn. Etter at klager kansellerte reisen, forelå det ikke lenger noen
bekreftet reservasjon på de aktuelle flyvningene. EU-forordning 261/2004 kommer derfor
ikke til anvendelse, jf. forordningens artikkel 3 nummer 2 bokstav a. Klager kan dermed
ikke gjøre gjeldende krav etter EU-forordningen.

Om klager har rett på full refusjon av billettene, avhenger dermed av billettvilkårene som
er fastsatt av flyselskapet.

Det fremgår av klagers reisekvittering at han hadde kjøpt Lowfare-billetter. Disse er ikke
refunderbare og det gis kun refusjon av refunderbare skatter og avgifter.

Dersom Norwegian ikke allerede har refundert disse anbefaler nemnda at selskapet
refunderer skatter og avgifter for klagers booking med referanse U5JJHF. 

Nemnda kan ikke se at Norwegian er ansvarlig for å dekke klagers ekstra utgifter som
oppstod i forbindelse med hans valg om å forlenge oppholdet på Las Palmas.

Vedtak

Transportklagenemnda anbefaler at Norwegian refunderer skatter og avgifter for klagers
opprinnelige billetter som ikke ble benyttet. Klagers resterende krav kan ikke føre frem.