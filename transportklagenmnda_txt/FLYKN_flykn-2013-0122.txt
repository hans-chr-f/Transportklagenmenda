Vedtak i Transportklagenemnda - Fly

Sammendrag

Krav om erstatning av ødelagt bagasje.

Dato
09.07.2013

Saksnummer
122/13F

Tjenesteyter
Norwegian Air Shuttle ASA

Krav om erstatning av ødelagt bagasje.

Klager har i det vesentlige anført:

Klager reiste fra London til Oslo den 27. desember 2012 med DY1311. Ved ankomst
Gardermoen oppdaget klager at hans gitar som lå i en gitarkasse, var ødelagt. Klager
henvendte seg til Norwegian, men fikk beskjed om å møte opp dagen etter eller senest innen
syv dager for å rapportere skaden.

Klager gjorde som han ble fortalt, men har siden fått avslag på refusjon da skaden ikke ble
rapportert ved ankomst. Klager reagerer på at han ble avvist ved ankomst og bedt om å
komme tilbake.

Klager krever erstattet ødelagt gitar, kroner 3 395, samt porto for frakt av gitar, GBP12. Videre
krever klager refusjon av tapt arbeidsfortjeneste, kroner 3 000.

Norwegian har i det vesentlige anført:

I henhold til internasjonale regler skal skadet bagasje rapporteres umiddelbart ved ankomst.
Dersom dette ikke blir gjort anser flyselskapene bagasjen i samme stand som da den ble
sjekket inn.

Det er mulig å rapportere skaden inntil 7 dager etter ankomst, men da er det opp til
passasjeren å bevise at skaden oppstod i flyselskapets varetekt.

Norwegian kan ikke imøtekomme klagers krav, men anbefaler han i kontakter sitt
forsikringsselskap.

Det vises for øvrig til Norwegians brev.

Nemnda bemerker:

Norwegian er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Det er på det rene at klager ikke fylte ut noen skaderapport (PIR-report) på flyplassen. Klager
hevder imidlertid at han rapporterte skaden til Norwegian og fikk beskjed av Norwegians
representant om å reklamere innen syv dager.

Nemnda finner at det i utgangspunktet har formodningen mot seg at en representant fra
flyselskapet har bedt klager om å klage innen syv dager uten å forsikre seg om at skaden er
registrert. Nemnda viser til at reglene er helt klare på dette punkt, og at man generelt må
anta at flyselskapets representanter er godt kjent med disse. På den annen side kan det ha
oppstått en misforståelse mht. registreringen.

Nemnda har ved den videre vurdering delt seg i et flertall og et mindretall. Nemndas
flertall, lederen og flyselskapenes representanter finner i mangel av annet bevis å falle
tilbake på lovens ordning om at bagasjen anses å ha vært i god stand ved utlevering når
annet ikke er sannsynliggjort. Det foreligger således ikke grunnlag for erstatning.

Mindretallet, forbrukernes representanter, finner det mest sannsynlig at gitaren ble
ødelagt under transporten, og er følgelig av den oppfatning at Norwegian plikter å
erstatte klagers tap.

På bakgrunn av flertallets vurdering traff nemnda slikt

Vedtak:

Transportklagenemnda - fly finner ikke å kunne anbefale at klager gis medhold.

Nemnda hadde slik sammensetning ved behandling av saken: