Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
08.05.2018

Saksnummer
2017-01825

Tjenesteytere
KLM

Klager har i det vesentlige anført

Klager skulle reise fra Firenze til Torp via Amsterdam den 17. juni 2017 kl 11.20. Flight
KL1640 fra Firenze til Amsterdam ble forsinket slik at klager og reisefølget mistet sin
videreforbindelse. De ankom Torp omlag 7 timer forsinket.  

Klager mener at vind i Firenze om sommeren ikke kan anses å være ekstraordinært.
Videre mener han at det ikke var værforholdene, men overbooking som var den
egentlige årsaken til forsinkelsen. 

Klager krever standarderstatning 400 euro per person i henhold til EU-forordning
261/2004.

Det vises for øvrig til klagers brev.

Tjenesteyterne har i det vesentlige anført
KL1640 ble forsinket som følge av ugunstige værforhold i Firenze, uventet endring i
vindretning, det vises til fremlagt dokumentasjon. Vindhastigheten var oppe i 22 km i
timen denne dagen, dette førte til komplikasjoner med å ta av grunnet flyets vekt og
balanse. KLM beskriver forholdene på lufthavnen i Firenze som følger:

"The airport in Florence is unique. The runway is only 1 688 meters long and Mt. Morello
is not far behind the end of this runway 23. If an aircraft is to land from the South West
and the tail winds are too strong from the South West, flights are diverted to Bologna
or Pisa. If the winds are too strong from the North East, flights cannot take-off and are
cancelled."      

Klager og hans reisefølge ble booket om til neste ledige avgang til Torp.

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor KLMs kontroll. 

KLM kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet KLM har godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet:

KLM har fremlagt beskrivelse av forholdene ved Firenze lufthavn, samt dokumentasjon
som viser at KL1640 fra Firenze til Amsterdam ble forsinket grunnet sterk vind. KLM
kunne ikke gjort noe for å forhindre værforholdene. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.