Vedtak i Transportklagenemnda - Fly

Sammendrag

Krav om standarderstatning som følge av
kansellert avgang etter sandstorm på Kanariøyene.

Dato
16.02.2021

Saksnummer
2020-00848

Tjenesteytere
SAS

Klager har i det vesentlige anført

Klager og hans medreisende, totalt tre voksne og ett spedbarn, hadde billetter for reise
med SK316 den 1. mars 2020 fra Oslo kl. 17.00 og med ankomst Haugesund kl. 17.55.
Rett før avgang fikk de beskjed om at flyvningen var kansellert fordi kabinbesetningen
sto værfaste på Gran Canaria på grunn av en sandstorm der. De ble ombooket til å reise
neste morgen og ankom Haugesund med en forsinkelse på 15 timer og 5 minutter. Tre
voksne tapte en arbeidsdag og måtte bruke en ekstra feriedag på grunn av forsinkelsen.

Klager krever standarderstatning for dette tapet i henhold til EU-forordning 261/2004.

Tjenesteyterne har i det vesentlige anført
Årsaken til kanselleringen av SK316 var mangel på piloter. Dagene i forveien skapte en
massiv sandstorm på Kanariøyene problemer for alle flyselskap som enten skulle fly
dit, eller som allerede hadde fly stående der. For SAS sin del resulterte dette i at fem
fly med full besetning ble stående fast uten mulighet til å returnere til Skandinavia.
Sandstormen varte fra 22. til 24. februar, men på grunn av at sand hadde blåst rundt
flyene - og spesielt inn i motorene - måtte flyene inspiseres av teknikere fra Boeing. Dette
medførte at noen av flyene ble stående igjen så lenge som til den 27. februar klokken
18.00.

Som følge av at fly sto "værfast" på Kanariøyene satte SAS opp flere ekstrafly for å
hente passasjerer. Disse flyene måtte naturligvis også bemannes, og konsekvensen av
dette ble da at det fantes færre piloter på standby og at sårbarheten dersom det skulle
oppstå annet, slik som sykdom etc. økte betydelig. Det er også naturlig å trekke frem at
besetningen som til slutt kom hjem fra disse flyvningene skulle ha sin myndighetspålagte
hvile. Det er dessverre veldig vanskelig for selskapet å vise til noen konkret sammenheng
i akkurat dette tilfellet, og beskrivelsen av situasjonen blir derfor noe generell. Det må
likevel bemerkes at denne spesifikke flyvningen har fått koden FD (Lack of flight deck
crew) som er en konsekvens av det ovennevnte. 

SAS anfører at flyselskapet må innrømmes noen dager til å hente seg inn igjen
etter et slikt ekstremvær som setter deler av produksjonen ut av spill. Selv om det
er vanskelig å konkretisere det i hvert enkelt tilfelle er det likevel utvilsom at en
slik hendelse vil ha en dominoeffekt på etterfølgende dager da det vil være færre
tilgjengelige besetningsmedlemmer, så vel kabinansatte som piloter. Det er til slutt
denne dominoeffekten som gjorde seg gjeldene, og klagers flyvning ble kansellert på
grunn av pilotmangel. Et moment som konkretiserer saken noe er at det var tre fly som
måtte bli over natten i Las Palmas den 29. februar. SAS viser til den daglige operasjonelle
rapporten der det fremgår at situasjonen rundt ressurser - især piloter - var prekær som
følge av blant annet sandstormen og disse tre flyene som fortsatt sto sandfast. 

I henhold til EU-forordning 261/2004 er ikke SAS erstatningspliktig dersom
flyvningen ble kansellert som følge av ekstraordinære omstendigheter. SAS ser at
en generell pilotmangel  i seg selv ikke er en ekstraordinær omstendighet som fritar
erstatningsplikten. Likevel vil SAS anføre at pilotmangel på grunn av en slik hendelse
som sandstormen, må være en slik ekstraordinær omstendighet som fritar for
erstatningsplikten. SAS traff rimelige tiltak ved å bruke opp standbypoolen på å sende
ned nye fly til Kanariøyene. I en slik situasjon - hvor det verken finnes fly eller besetning
- må nødvendigvis ruter og flyvninger prioriteres da det ikke er mulig å fly alle. Det
er derfor naturlig at en høyfrekventert rute ble kansellert for at færrest mulig skulle
oppleve lange forsinkelser. Klager og hans medreisende ble booket om til første flyvning
morgenen etter, SK308 den 2. mars, og SAS har dermed oppfylt kravet om omruting
snarest mulig.

I tillegg til standarderstatningen krever klager kompensasjon for tapt arbeidsdag
og bruk av en ikke-planlagt feriedag. Da kanselleringen skyldtes ekstraordinære
omstendigheter vil ikke SAS dekke dette. Det er for øvrig heller ikke fremlagt noen form
for dokumentasjon for tapt feriedag eller arbeidsdag.

SAS vil ikke imøtekomme klagers krav om erstatning.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

SAS har forklart at kanselleringen skyldes sandstormen på Kanariøyene fra 22.
til 24. februar 2020. Nemnda legger til grunn at denne sandstormen førte til en
rekke forsinkelser og kanselleringer av flyvninger til og fra Kanariøyene i denne
perioden. Nemnda er av den oppfatning at sandstorm er å anse som en ekstraordinær
omstendighet i forordningens forstand.

Nemnda har delt seg i et flertall og et mindretall. 

Flertallet, forbrukerrepresentantene og lederen, er enig i at selskapet må gis noe
tid til å innhente seg i en slik situasjon. Kravene til dokumentasjon blir imidlertid
strengere jo mer tid som går etter sandstormen. Etter flertallets syn har ikke flyselskapet
dokumentert at de har iverksatt rimelig tiltak for å redusere følgene av sandstormen. Det
er blant annet ikke redegjort for om passasjerer ble forsøkt omrutet til andre selskaper,
og det er heller ikke redegjort for hvordan selskapet har disponert sin besetning. Klagers
forsinkelse den 1. mars er begrunnet med pilotmangel blant annet fordi tre flyvninger
måtte bli over natten i Las Palmas den 29. februar. Det er ikke gitt noen nærmere
forklaring eller dokumentasjon på årsaken til dette. 

Mindretallet, bransjerepresentantene, mener at SAS har forklart og dokumentert
gjennom daglig driftsrapport at de hadde tre flymaskiner som sto fast på Kanariøyene
frem til 27. februar som følge av at de måtte sjekkes av teknikere fra Boeing før de kunne
settes i trafikk igjen. I tillegg til at tre flyvninger måtte utsettes til dagen etter gjorde at
det var mangel på piloter og besetning til å betjene klagers flyvning den 1. mars. Nemnda
legger til grunn at sandstormen i betydelig grad påvirket selskapets muligheter til å
gjennomføre alle planlagte flyvninger som normalt i denne perioden. SAS har vist til at
gjennom å kansellere høyfrekventerte ruter, som i dette tilfellet Oslo-Bergen, så ville
færrest mulig passasjerer rammes av lange forsinkelser disse dagene. Nemnda mener
derfor at det er sannsynliggjort at kanselleringen i dette tilfellet ikke kunne ha vært
unngått selv om alle rimelige tiltak var truffet. Klager og hans familie har dermed ikke
rett til standarderstatning i henhold til EU-forordning 261/2004.

Nemnda anbefaler at SAS utbetaler 250 euro per person til hver betalende passasjer. 

Vedtaket er fattet med den dissens som fremgår over.

Vedtak

Transportklagenemnda - fly anbefaler at klager gis medhold.