Vedtak i Transportklagenemnda - Fly

Sammendrag

Krav om refusjon av flybilletter

Dato
26.06.2016

Saksnummer
1079/15F

Tjenesteyter
Freebird Airlines

Klager har i det vesentlige anført:

Klager skulle reist fra Antalya til Oslo 2. april 2015 kl. 08:00 med FHY927. Ved ankomst
flyplassen fikk klager beskjed om at avreisetidspunktet på billetten er feil. Korrekt tid fra
Antalya er kl. 10:45.

Klagerne hadde bestilt flybilletter fra Oslo til Stavanger i forhold til når flyet fra Tyrkia skulle
lande. Siden flytiden nå var endret, ville ikke de rekke flyet til Stavanger. De måtte derfor kjøpe
seg nye flybilletter fra Oslo til Stavanger.

Klager krever å få erstattet utgifter til nye billetter med kr 6.600.

Det vises for øvrig til klagers brev.

Freebird Airlines har i det vesentlige anført:

Planlagt avreise fra Antalya var kl. 05.00 [UTC-tid]. Avgangen ble forsinket med 2 timer og 42
minutter.

Forsinkelsen lå utenfor Freebirds kontroll, og Freebird er ikke ansvarlig for klagers utgifter til
nye billetter.

Det vises for øvrig til Freebird Airlines brev.

Nemnda bemerker:

Nemnda legger til grunn at flygningen ble forsinket med 2 timer og 48 minutter. Forsinkelsen
medførte at klager ikke rakk sin videreforbindelse fra Oslo til Stavanger. Klager måtte kjøpe
nye billetter på denne strekningen og ble påført en utgift på kr 6.600.

Freebird Airlines er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem.

Freebird Airlines har ikke gitt noen forklaring på forsinkelsen. De har følgelig ikke godtgjort
at de har tatt alle forholdsregler som med rimelighet kan kreves for å unngå tapet eller at
dette ikke har vært mulig for dem. Nemnda anbefaler at Freebird Airlines erstatter klagers
ekstrautgift med kr 6.600.

Vedtak:

Transportklagenemnda-fly anbefaler at Freebird Airlines utbetaler en erstatning på kr 6.600.

Vedtaket var enstemmig.