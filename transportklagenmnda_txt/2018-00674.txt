Vedtak i Transportklagenemnda - Fly

Sammendrag

Krav om refusjon av ny reise ved stengt gate.

Dato
25.09.2018

Saksnummer
2018-00674

Tjenesteytere
Norwegian

Klager har i det vesentlige anført

Klager skulle reise med Norwegians flygning DY527 fra Stavanger (SVG) til Oslo (OSL) 12.
januar 2018. kl. 09.05. Ombordstigningen var stengt da klager ankom. Klager hevder å
ha ankommet gate noen minutter før ombordstigning skulle stenge, og krever derfor
refusjon av nye flybilletter med SAS' flygning SK4026 fra Stavanger til Oslo samme dag kl.
15.40 til kroner 1 799.

Tjenesteyterne har i det vesentlige anført
Klager sjekket inn på Norwegians flyvning DY527, men rakk likevel ikke å være ved gate til
rett tid. Klager kjøpte nye billetter med SAS. 

Det følger av Norwegians avtalevilkår at ombordstigning stenger 20 minutter før avreise.
Dette avtalevilkåret godkjenner passasjerene at de har lest og forstått når de bestiller
reisen. Det følger videre av avtalevilkårene at passasjerene må møte opp på flyplassen i
god tid før avreise. Det kan være kø i innsjekkingsskranken eller sikkerhetskontrollen, og
passasjerene må ta høyde for slike uforutsette hendelser når de beregner hvor mye tid
som er nødvendig på flyplassen. 

Når ombordstigning er gjennomført innen angitt tidsfrist, ferdigstilles dokumenter og
passasjerlister. Deretter stenger ombordstigningen. Når passasjerer møter opp etter
dette tidspunktet, er ombordstigningen ferdigstilt. Å gjenåpne ombordstigningen vil
forsinke flyets avgangstid. Å forsinke en flyvning på grunn av passasjerer som kom for
sent kan ha store konsekvenser, da flyet kan miste sin avgangstid og bli forsinket i flere
timer. Dette kan igjen medføre konsekvenser for de resterende passasjerene som kan
miste sine videreforbindelser eller annen transport ved ankomst. Kabinpersonalet kan
også gå ut på arbeidstid, slik at flyvningen kan bli ytterligere forsinket eller i verste fall
kansellert. 

Det er passasjerenes eget ansvar å møte opp til riktig tid. Det forelå ingen
uregelmessigheter på klagers flyvning. Flyet tok av til rett tid og landet i Oslo kun ni
minutter forsinket. Selskapet avviser på dette grunnlag klagers krav.

Nemnda bemerker

I henhold til Norwegians vilkår stenger ombordstigning 20 minutter før avgang. Klager
har angitt at hun møtte frem tidsnok, men at gaten stengte før tiden. Norwegian anfører
at det ikke er tilfelle. 

Nemnda finner at saken reiser bevisspørsmål som ikke kan klarlegges
under saksbehandlingen. Saken blir av denne grunn å avvise, jf.
transportklagenemndforskriften § 6-2 bokstav d. 

Vedtak

Saken avvises.