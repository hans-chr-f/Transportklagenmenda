Tjenesteyter følger ikke vedtaket i saken (07.06.2023)
Kommentar fra tjenesteyter:

Klager har informert om at Wizz Air ikke følger nemndas vedtak.

Vedtak i Transportklagenemnda - Fly

Sammendrag

Krav om erstatning, transportutgifter og
mellomlegg på flybilletter grunnet kansellering.

Dato
27.04.2023

Saksnummer
2022-02394

Tjenesteytere
Wizz Air

Klager har i det vesentlige anført

Klager hadde billett med Wizz Air fra Sarajevo til Torp den 18. september 2022 med
W64759. Den 16. september 2022 får klager en e-post fra Wizz Air om at flyvningen er
kansellert. Det ble mottatt informasjon om at klager kunne booke om til en ny flygning,
få refundert beløpet som 120% Wizz kreditt eller få refusjon av billetten. Klager fant at
neste flyvning fra Sarajevo til Oslo var i mars 2023.

Klager kjøpte flybillett med Lufthansa fra Dubrovnik via München til Oslo med avreise
den 19. september 2022 til EUR 380.45 / NOK 3973. Det kom da også ekstra kostnader da
det ble transport fra Mostar til Dubrovnik, 16 EUR.

Wizz Air har blitt tilbudt 150 EUR for den nye billetten og avslag på standarderstatning til
klager.

Klager krever refundert mellomlegget mellom Wizz Air billett til 372 NOK og Lufthansa
billetten til 3973 NOK og transport fra Mostar til Dubrovnik, 16 EUR. Refusjon
for opprinnelig billett er mottatt og 1707 NOK for deler av mellomlegget mellom
opprinnelige og nye billetter. Det kreves også standarderstatning på 400 EUR i henhold til
EU-forordning 261/2004.

Tjenesteyterne har i det vesentlige anført
Wizz Air har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. Wizz Air har tross
oppfordring ikke avgitt uttalelse til nemnda.

Nemnda vil innledningsvis vurdere om klager har rett på standarderstatning grunnet
uregelmessighetene.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.  

Kanselleringen skjedde under to uker før avreise og Wizz Air har ikke lagt
ved dokumentasjon på årsaken til kanselleringen. Klager har dermed krav på
standarderstatning på 400 EUR. 

Det følger av fast nemndpraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom han ikke er tilbudt omruting i samsvar med kravene i forordningen. Wizz Air har
ikke levert tilsvar og nemnda legger derfor klagers anførsel til grunn om at han ikke ble
tilbudt omruting.  Nemnda mener derfor at klager har krav på erstatning for kostnader
til nye billetter med fradrag for den opprinnelige billetten som allerede er refundert samt
de refunderte 1707 NOK som ble utbetalt fra Wizz Air til klager 15. april 2023.  Klager har
derfor krav på 1894 NOK samt 16 EUR for transport fra Mostar til Dubrovnik.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at Wizz Air refunderer klagers merkostnad til
reise kjøpt på egenhånd 1894 NOK og 16 EUR. Det anbefales videre at det utbetales
standarderstatning med 400 EUR.