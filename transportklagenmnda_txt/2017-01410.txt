Vedtak i Transportklagenemnda - Fly

Sammendrag

Krav om refusjon av billettkostnad og telefonutgifter ved forsinkelse.

Dato
17.04.2018

Saksnummer
2017-01410

Tjenesteytere
Norwegian

Klager har i det vesentlige anført

Klager reiste med Norwegians flyvning DY1908 fra Oslo lufthavn (OSL) til Pristina
(PRN) 10. juni 2017 kl. 16.50. Flyet ventet på tre passasjerer i over en time, og da
flyet nærmet seg Pristina hadde det oppstått dårlig vær slik at flyet ikke fikk landet.
Flyvningen ble omdirigert til Dubrovnik. Selv om været hadde bedret seg i Pristina, gikk
kabinbesetningen "ut på arbeidstid", og passasjerene måtte vente i Dubrovnik over
natten.

Passasjerene ventet på bagasjen i over en time i Dubrovnik. Klager, som er kvinne, ble
bedt om å sove på rom med en fremmed mann. Da hun protesterte, fikk hun beskjed om
at dette var hennes eneste alternativ. Hun fikk til slutt byttet rom på eget initiativ, slik at
hun fikk dele rom med en annen kvinne. Det var heller ingen mulighet til å få kjøpt mat
på dette tidspunktet i nærheten av eller på hotellet. 

Klager har på ovennevnte bakgrunn fremsatt krav om refusjon av sin flybillett til kroner 1
834, samt telefonutgifter til kroner 338,98.

Tjenesteyterne har i det vesentlige anført
Norwegians flyvning DY1908 fra Oslo lufthavn til Pristina 10. juni 2017 ble omdirigert
til Dubrovnik som følge av kraftig tordenvær og regn i Pristina denne ettermiddagen/
kvelden. Passasjerene måtte tilbringe natten i Dubrovnik før de kunne reise videre til
Pristina påfølgende dag. Passasjerene ble tilbudt forpleining i henhold til EU-forordning
261/2004. 

Norwegian anfører at de gjorde alle rimelige og riktige tiltak for å få passasjerene frem
til sin planlagte destinasjon. I tilfeller hvor været skaper problemer vil flyselskapet gjøre
tiltak for å minimere konsekvensen for passasjerene. Norwegian vil tilby omruting eller
full refusjon av flybillettene dersom disse ikke benyttes. 

Norwegian anfører at tordenvær utgjør en slik ekstraordinær omstendighet som fritar
flyselskapene for sitt erstatningsansvar etter EU-forordning 261/2004, og at forsinkelsen
ikke kunne vært unngått selv om alle rimelige tiltak ble truffet. Selskapet avviser derfor
klagers krav om refusjon av flybilletten, men har refundert kroner 213 til bruk av
mobildata.

Nemnda bemerker

Klager skulle reise med Norwegians flyvning DY1908 fra Oslo lufthavn (OSL) til Pristina
(PRN) 10. juni 2017 kl. 16:50. Klager har anført at flyet først ble forsinket en time som
følge av at flyet måtte vente på tre passasjerer. Deretter ble flyet omdirigert til Dubrovnik
som følge av tordenvær i Pristina. Klager ankom sin endelige destinasjon dagen etter kl.
13:45.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Norwegian har ikke kommentert klagers anførsel om at flyet først ble forsinket som
følge av at de ventet på tre passasjerer. Ut fra fremlagt dokumentasjon fremgår det
uansett at værforholdene i Pristina var dårlige på det planlagte ankomsttidspunktet,
med "thunderstorm" og regn. Nemnda legger derfor til grunn at værforholdene må
anses som ekstraordinære omstendigheter i forordningens forstand. Forsinkelsen som
følge av værforholdene kunne etter nemndas syn ikke vært unngått eller overvunnet,
til tross for at alle rimelige tiltak var truffet. Flyet ble omdirigert til Dubrovnik, og klager
ble ombooket neste dag til Pristina. Nemnda kan derfor ikke se at klager har krav på
standarderstatning etter forordningen.

Klager har påpekt at den eneste overnattingsmuligheten hun ble tilbudt på hotellet i
Dubrovnik, var å dele rom med en fremmed mann. På eget initiativ fikk hun ordnet plass
på rommet til en annen kvinne. Dette er ikke kommentert av Norwegian. Nemnda kan
ikke se at klager har fått et akseptabelt forpleiningstilbud i henhold til forordningens
artikkel 9. Nemnda mener at klager skal motta en rimelig kompensasjon for dette. 

Videre skal klager tilbys måltid og forfriskninger som står i rimelig forhold til ventetiden.
Hun ble ikke tilbudt mat etter ankomst Dubrovnik, noe som ikke synes å være bestridt
av Norwegian. Norwegian har i denne sammenheng vist til at hun ikke har fremlagt
kvitteringer for mat og drikke. Klager har etter nemndas syn krav på å motta en
kompensasjon for rimelig forpleining, uavhengig av om hun har fremlagt kvitteringer for
innkjøpt mat.

Nemnda mener videre at klager skal kompenseres for utgifter til mobildata. 

Nemnda mener at en passende kompensasjon til klager for mangelfull forpleining i dette
tilfellet kan settes til kroner 650.

Vedtak

Transportklagenemnda - fly anbefaler at Norwegian betaler klager kroner 650 i
kompensasjon for mangelfull forpleining.