Vedtak i Pakkereisenemnda

Sammendrag

Krav om standarderstatning grunnet forsinkelse.

Dato
07.10.2014

Saksnummer
294/13P

Tjenesteyter
Ving Norge AS

Sakens dokumenter ble lagt frem.

Klager: X

Byrå: Ving Norge AS

Saken gjelder:

Krav om standarderstatning grunnet forsinkelse.

Klageren skulle reise fra Oslo til Gran Canaria den 20. november 2013 kl. 07:30 med
DK5755. Flyet ble forsinket grunnet teknisk feil, og tok av fra Gardermoen kl. 15.10.

Grunnen til forsinkelsen var en teknisk feil. Da flyet skulle ta av og sto på rullebanen med
motorene opp mot fullt turtall, stoppet en av motorene. Flyet ble erstattet med to nye fly, og
klageren reiste med det flyet som tok av sist.

Klager krever standard kompensasjon etter EU-forordningen.

Ving Norge AS anfører at klageren har krav på kompensasjon hvis en forsinkelse varer
lenger enn 6 timer for reiser under 5 døgn, 8 timer for reiser mellom 5 og 8 døgn, eller
12 timer for reiser over 8 døgn, jfr. alminnelige vilkår for pakkereiser pkt 8.2f) V.

I dette tilfellet var forsinkelsen ved ankomst 9 timer og 40 minutter. Slik forsinkelse berettiger
ikke til kompensasjon da reisen i dette tilfellet hadde en varighet på over 8 døgn.

Nemnda bemerker:

Den rett til erstatning flypassasjerer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt. Reklamasjonsnemnda har tidligere lagt til
grunn at også når det gjelder tekniske feil, er det flyselskapet som må godtgjøre at slike feil er

«ekstraordinære omstendigheter» i forordningens forstand. Det er flyselskapet som har størst
mulighet til å påvirke og forhindre at tekniske feil oppstår. Også preventive hensyn tilsier at
flyselskapet i utgangspunktet må bære ansvaret også ved tekniske feil.

I det foreliggende tilfellet stanset en av motorene etter at flyet hadde kommet ut på
rullebanen og turtallet på motorene var på vei opp. Slik nemnda ser det, er feilen som oppsto
en ekstraordinær omstendighet som ikke kunne ha vært unngått selv om alle rimelige tiltak
var truffet. Rett til erstatning etter EU-forordningen foreligger derfor ikke.

Nemnda kan i dette tilfellet heller ikke se at forsinkelsen berettiger til erstatning etter lov
om pakkereiser og Alminnelige vilkår for pakkereiser punkt 8.2f) V. Følgende forhold anses
normalt ikke som mangel ved pakkereisen etter bestemmelsene i punkt 8:

«Forsinkelser under transport eller endrede avgangstider/ankomsttider, når oppholdet på
reisemålet ikke forkortes med mer enn maksimalt 6 timer for reiser med varighet under
5 døgn, eller 8 timer for reiser med varighet mellom 5 og 8 døgn, eller maksimalt 12 timer
for reiser med varighet over 8 døgn ... ... . At forholdet ikke betegnes som mangel etter
denne bestemmelsen hindrer ikke at kunden skal ha den assistanse og den eventuelle
kompensasjon kunden er berettiget til etter nevnte EU-forordninger.».

En forsinkelse ved ankomst på 9 timer og 40 minutter berettiger etter dette heller ikke til
kompensasjon etter pakkereiselovens regler. Nemnda forutsetter at arrangøren tok hånd om
passasjerene på flyplassen og tilbød tilstrekkelig assistanse.

Vedtak:

Reklamasjonsnemnda for pakkereiser kan ikke anbefale at det gis noen kompensasjon i dette
tilfellet.

Vedtaket var enstemmig.