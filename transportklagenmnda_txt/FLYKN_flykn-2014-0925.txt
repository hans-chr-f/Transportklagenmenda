Vedtak i Transportklagenemnda - Fly

Sammendrag

Krav om erstatning grunnet kansellering.

Dato
12.06.2015

Saksnummer
925/14F

Tjenesteyter
Norwegian Air Shuttle ASA

Krav om erstatning grunnet kansellering.

Klager har i det vesentlige anført:

Klager skulle reise fra Trondheim til Billund via Oslo den 6. juli 2014 kl. 12:00. DY757 fra
Trondheim til Oslo ble kansellert slik at klager mistet sin videreforbindelse. Klager ble booket
om til dagen etter, og måtte selv ta inn på hotell på Værnes.

Klager krever standarderstatning 250 euro per person i henhold til EU-forordning 261/2004.
Videre krever han refusjon av hotellutgifter i Trondheim, kroner 2 825, refusjon av endring til
ny hjemreise, kroner 1115, samt refusjon av hotellopphold i Danmark, DKK 2 125.

Norwegian har i det vesentlige anført:

DY757 ble kansellert som følge av teknisk feil på tidligere avgang, det vises til fremlagt teknisk
dokumentasjon. Klager ble booket om til neste ledige avgang dagen etter. Som følge av flere
kanselleringer mellom Trondheim og Oslo kunne ikke Norwegian tilby klager en tidligere
avgang.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

Beklageligvis har det skjedd en feil i Norwegians saksbehandling til klager. Norwegian vil
selvsagt refunderer klagers hotellutgifter i Trondheim, med fratrekk av alkoholholdig drikke,
men kan på grunnlag av ovennevnte ikke imøtekomme klagers krav utover dette.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

Nemndas flertall, samtlige medlemmer unntatt forbrukerrepresentant Hanne Beth
Takvam Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemndas mindretall, forbrukerrepresentant Hanne Beth Takvam-Borge, er av en
annen oppfatning. Slik mindretallet ser det ligger det innen flyselskapets sedvanlige
aktivitetsutøvelse å måtte løse tekniske feil, uavhengig av når feilen oppdages. Om
feilen er uforutsett eller ikke, er av liten betydning, da det ikke er unormalt at tekniske
feil kan oppstå. Mindretallet legger derfor til grunn at det som hovedregel vil være
flyselskapet som må bære ansvar for teknisk svikt, også når teknisk svikt oppstår
uventet. I slike tilfeller er flyselskapet som hovedregel pliktig å betale erstatning til de
reisende. Unntak kan tenkes, i tilfeller som ligger utenfor flyselskapets kontrollsfære,
eksempelvis ved streik, kollisjon med fugl, terrorhandlinger eller værforhold. Det
er flyselskapet som må godtgjøre at de har truffet alle rimelig tiltak for å unngå
kanselleringen.

En samlet nemd viser førøvrig til nemndas generelle uttalelse om tekniske feil av 26.
januar 2015. Uttalelsen er vedlagt.

Kanselleringen skyldtes i dette tilfellet brent lukt i kabinen flyet som skulle benyttes til
flygningen, LN-NOJ. Problemet oppstod på en tidligere flygning samme dag. Flyet sto da i
Berlin.

Saken er forelagt Luftfartstilsynet i forbindelse med annen klage på forutgående flygning, sak
790/14F. Luftfartstilsynet har ikke noe å bemerke til flyselskapets beskrivelse av den tekniske
feilen eller den fremlagte dokumentasjon.

Nemndas flertall legger på bakgrunn av de foreliggende opplysninger til grunn at feilen
oppsto uten forvarsel til tross for at rutinemessig teknisk vedlikehold var gjennomført.

I den foreliggende situasjon var det etter flertallets vurdering ikke praktisk mulig å
treffe tiltak for å unngå feilen eller kanselleringen. Kanselleringen gir derfor ikke rett til
standarderstatning etter EU-forordningen, og flertallet finner ikke å kunne anbefale at klager
gis medhold i sitt krav om standarderstatning.

Mindretallet har kommet til at flyselskapet ikke har godtgjort at feilen er utenfor
flyselskapets kontrollsfære. Mindretallet er følgelig av den oppfatning at klager har rett
til standarderstatning.

Ved kansellering skal passasjeren ha valget mellom omruting snarest mulig, på tilsvarende
transportvilkår, til bestemmelsesstedet og refusjon av hele billettprisen. Klager valgte
omruting. Norwegian pliktet da å tilby gratis måltider og forfriskninger som står i rimelig
forhold til ventetiden. De pliktet videre å tilby hotellinnkvartering om overnatting var
nødvendig. Nemnda viser til forordningen artikkel 5, jf. artikkel 8 og 9. Det kan synes som om
Norwegian ikke tilbød dette.

Det var feil av Norwegian å avslå klagers krav på refusjon av utgifter til mat og hotell i
Trondheim i ettertid. Det er uheldig at dette først ble rettet opp i klageomgangen.

Anvendelse av EU-forordningen berører ikke en passasjers rett til erstatning på annet
grunnlag.

Klager kom forsinket til Danmark. Han fikk ikke benyttet forhåndsbetalt hotell og fikk
merutgifter til hotellopphold mv. Norwegian er i henhold til luftfartsloven § 10-20 ansvarlig for
tap som følge av forsinkelse, med mindre selskapet godtgjør at det har tatt alle forholdsregler
som med rimelighet kan kreves for å unngå tapet, eller dette ikke har vært mulig for dem.
Med tap regnes så vel økonomisk som ikke-økonomisk tap, jf. EU-domstolens dom av 6. mai
2010 (C-63/09), Walz-Clickair.

Nemndas flertall er av den oppfatning at Norwegian i dette tilfellet ikke hadde
mulighet til å unngå forsinkelsen. Forsinkelsen gir således ikke rett til erstatning etter
luftfartsloven. Nemndas mindretall er av den oppfatning at forsinkelsen gir rett til
erstatning.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold.