Vedtak i Transportklagenemnda - Fly

Sammendrag

Krav om kompensasjon for feilinformasjon fra kundeservice.

Dato
28.10.2022

Saksnummer
2022-01199

Tjenesteytere
SAS

Klager har i det vesentlige anført

Klager hadde reise med Norwegian og ønsket i den forbindelse å benytte SAS loungen
på flyplassen. Det ble tatt kontakt med SAS kundeservice om det var mulig å bruke noen
EuroBonus-poeng som kunne gi tilgang til å kjøpe seg inn på SAS loungen. 

Første gangen med SAS kundeservice spurte klager: «jeg skal reise med Norwegian neste
uke og har noen eurobonus poeng som går ut, lurer jeg på at jeg kan kjøpe tilgang til SAS
longes på Gardemoen med eurobonus poeng». Klager får da som svar: «det kan du göra,
du kan köpa online eller på reception for 3000 EuroBonus points». Klager var da fornøyd.

På Gardermoen gikk klager til SAS loungen og ble da så fortalt at det var ikke mulig. 

Det ble på nytt tatt kontakt med SAS kundeservice hvor de beklaget at han hadde fått
feil informasjon og at de ikke kunne gi en kompensasjon eller forlenge de poengene som
snart skulle gå ut på dato. 

Klager mener at han bør få en kompensasjon for at SAS kundeservice har feilinformert
han.

Tjenesteyterne har i det vesentlige anført
SAS anfører at klager ikke har tydeliggjort eller spesifisert i noen form hva kravet er, eller
hvorfor det kreves kompensasjon. 

SAS forstår det slik at klager hadde en flyvning med Norwegian og at han i den
forbindelse ønsket å kjøpe seg inn i SAS-loungen med poeng som var i ferd med å utløpe.
Han kontaktet derfor kundeservice med spørsmålet om det var mulig å kjøpe seg inn
i loungen med poeng. Klager har fremlagt en chat log der spørsmålet hans fremgår.
Spørsmålet er ikke spesielt tydelig eller klart formulert, og siste del av spørsmålet gir
uttrykk for at han kun lurer på om det er mulig å kjøpe seg inn i loungen med EB-poeng.
Agenten svarer bekreftende, og tillegger at han både kan kjøpe tilgang online eller i
skranken når han kommer. Da klager kommer til loungen får han likevel beskjed om at
det ikke er mulig å kjøpe seg inn. 

SAS-loungen er et tilbud for reisende med en SAS-billett. Man får ikke tilgang til loungen
dersom man innehar flybillett med annet flyselskap – heller ikke om man bruker EB-
poeng. Dette fremgår klart av vilkårene for tilgang til lounge, tilgjengelig på SAS sine
nettsider. 

Klager kan ikke vise til noe økonomisk tap, og oppfyller dermed ikke vilkårene for
erstatning eller kompensasjon. SAS kan heller ikke se at en forvunnet mulighet til å kjøpe
seg inn i loungen med EB-poeng utløser erstatningsansvar. 

SAS bestrider kravet i sin helhet.

Nemnda bemerker

Saken gjelder krav om kompensasjon for feil informasjon fra kundeservice hos SAS.
Klager hadde i utgangspunktet ikke rett på å besøke SAS' lounge når han skulle fly med et
annet selskap. Han fikk gal informasjon av SAS om dette dokumentert i form av chatlogg,
hvilket SAS i utgangspunktet er ansvarlig for på alminnelig erstatningsrettslig grunnlag.

Klager mener at han har hatt et økonomisk tap fordi han ikke har kunnet bruke
eurobonuspoeng til å komme inn i SAS longe, og bonuspoengene løp senere ut. Han
måtte i stedet kjøpe lunsj for kr 76. Nemndas flertall, lederen og bransjerepresentantene,
mener at klager ikke har lidt noe økonomisk tap i denne saken, da eurobonuspoengene
uansett ikke kan brukes på den måten klager har anført. 

Mindretallet – forbrukerrepresentantene – er av den oppfatning at klager ved å forholde
seg til løftet om å få benytte SAS loungen, har lidt et økonomisk tap ved å bli nektet
tilgang til loungen. Klagers plan var å benytte opptjente EuroBonus-poeng som var i
ferd med å løpe ut til dette formålet, herunder å spise lunsj der. Da klager likevel ikke
fikk tilgang i strid med løftet gitt av SAS sin representant, forble disse bonuspoengene
ubenyttet, og klager måtte i tillegg ut med kr 76 for lunsj et annet sted. Det er etter
mindretallets syn adekvat årsakssammenheng mellom flyselskapets handlemåte og
klagers økonomiske tap.

Nemnda konkluderte deretter, i tråd med flertallets oppfatning, med å anbefale at klager
ikke gis medhold.

Vedtak

Transportklagenemnda anbefaler at klager ikke gis medhold.