Vedtak i Transportklagenemnda - Fly

Sammendrag

Krav om refusjon av taxiutgifter som følge av
forsinkelse. Forsinket ankomst på Gardermoen.

Dato
05.05.2020

Saksnummer
2019-03513

Tjenesteytere
Norwegian Air Shuttle

Klager har i det vesentlige anført

4. juni 2019 reiste klager med DY1407 fra Nice til Oslo. Flyet skulle opprinnelig ankomme
Oslo kl. 00.15. Det oppsto imidlertid en forsinkelse, og klager anfører at flyet først ankom
Oslo kl. 02.45. Klager måtte derfor ta en taxi hjem fra Gardermoen.

Klager krever refusjon av taxiutgiftene på 1210 kroner.

Tjenesteyterne har i det vesentlige anført
Flyvningen DY1407 ble to timer og 34 minutter forsinket. Klager har således ikke krav på
standarderstatning etter EU-forordning 261/2004.

Hva gjelder kravet om refusjon av taxiutgifter, viser Norwegian til Montrealkonvensjonen
artikkel 19 og at transportøren ikke er ansvarlig for tap som følge av forsinkelse dersom
det godtgjøres at alle forholdsregler som med rimelighet kunne kreves, ble tatt, eller at
det var ikke var mulig å ta slike forholdsregler. På bakgrunn av dette kan ikke Norwegian
imøtekomme kravet om refusjon av taxiutgifter.

Nemnda bemerker

Nemnda legger til grunn at flyvningen DY1407 fra Nice til Oslo den 4. juni 2019 ble
mindre enn tre timer forsinket, slik at klager ikke har rett på standarderstatning etter EU-
forordning 261/2004.

Klager har fremsatt krav om refusjon av sine utgifter til taxi etter ankomst. Det følger
av luftfartsloven § 10-20 at fraktfører er ansvarlig for tap som følge av forsinkelse
ved lufttransport, med mindre han godtgjør at «han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke har
vært mulig for dem».

Norwegian har ikke oppgitt hva som var årsaken til forsinkelsen. Av den vedlagte
dokumentasjonen fremgår det at 26 minutter av forsinkelsen skyldtes ATC, men at én
time og 48 minutter av forsinkelsen var en rotasjonsforsinkelse. Norwegian har ikke
forklart nærmere hva denne rotasjonsforsinkelsen skyldtes og har heller ikke godtgjort
at alle rimelige forholdsregler ble tatt. Nemnda mener derfor at det er ansvarsgrunnlag i
saken.

Klager ble påført utgifter til taxi som følge av forsinkelsen, som nemnda mener at
flyselskapet i dette tilfellet må erstatte.

Vedtak

Transportklagenemnda - fly anbefaler at Norwegian utbetaler 1210 kroner til klager.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.