Vedtak i Transportklagenemnda
- Kollektivreiser

Sammendrag

Manglende gyldig billett - tom for strøm på mobil

Dato
11.05.2020

Saksnummer
2020-00779

Tjenesteytere
AtB AS

Klager har i det vesentlige anført

Klager ble ilagt gebyr 13. november 2019. Klager anfører at gebyret var urettmessig siden
hun hadde gyldig billett. Klager forklarer at hun så bussen komme og løp for å rekke den.
Klager anfører at hun kjøpte billett rett før hun gikk ombord og kjøpet gikk igjennom kl.
18:18. Videre anfører klager at mobilen deretter gikk tom for strøm, noe hun forklarer er
vanlig når man har oppholdt seg en stund ute i kulden. 

Klager anfører at bussen skulle ankomme holdeplass Lade Idrettspark kl. 18:17. Dette
er holdeplassen før klager gikk ombord ved holdeplass Ingemann Torps vei. Klager
mener derfor det er umulig at kontrollen begynte kl. 18:17 på Ingemann Torps vei. Klager
forklarer at hun forsøkte å forklare til kontrolløren at mobilen hennes hadde gått tom
for strøm etter at hun kjøpte billetten, slik at hun hadde gyldig billett, men at denne ikke
kunne fremvises, på akkurat samme måte som om hun hadde glemt billetten hjemme.
Videre forklarer klager at kontrolløren etter dette skrev på gebyret at hun hadde glemt
reisekortet hjemme. Klager legger til at kontrolløren snakket dårlig norsk. Klager mener
derfor det har skjedd en misforståelse ved at kontrolløren trodde klager hadde glemt
reisekortet hjemme, hvilket ikke var tilfellet. 

Klager mener det er uhørt å bruke 3 måneder på å behandle et gebyr på 1150 kr. Hun
forklarer at hun mottok en automatisk beskjed da hun sendte inn klagen om at hun
skulle få svar etter senest 3 dager eller "noe lengre" ved stor pågang. Klager mener tre
måneder må anses å være mer enn "noe lengre". Klager forklarer at hun er student og
trenger oversikt over utgiftene. Klager legger til at det kom ingen beskjed underveis om
at det kom til å ta lenger tid og trodde derfor alt var i orden.

Etter å ha mottatt AtB sitt tilsvar i saken legger klager til at hun så kontrollørene, men
trodde ikke det var et problem at hun ikke hadde hatt billetten i flere minutter før
hun gikk ombord. Klager mener det burde være mulig å komme i siste liten, særlig
om vinteren. Klager synes det er urettferdig at kontrollørene kan sette en tid som
gjelder for en stasjon før den aktuelle stasjonen. Klager har aldri opplevd at man skal
gjennom et mellomledd som bekrefter om klagen er mottatt når man allerede har fått
en automatisk bekreftelse. Klager mener at med "responstid" må det menes at man får
svar på selve klagen, ikke bare enda en bekreftelse på mottatt klage. Klager legger til at
ifølge Store Norske Leksikon betyr responstid "tiden det tar fra en forespørsel sendes til
en datamaskin til svaret foreligger", ergo ikke bare en mellomstasjon. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 13. november 2019 fordi hun ikke kunne vise gyldig billett.  

Det er den reisendes ansvar å kunne fremvise gyldig billett ved en eventuell kontroll.
Dersom den reisende ikke kan fremvise gyldig billett i en kontrollsituasjon vil det anses
som å reise uten gyldig billett. Dette gjelder også selv om den reisende har billett, men
ikke kan fremvise denne fordi man mangler batteri på telefonen. 

Bakgrunnen for ileggelse av tilleggsavgiften fremgår av kontrollrapporten hvor det
fremkommer at klager har i kontrollsituasjonen informert om at hun hadde glemt
reisekortet sitt hjemme. Det er ikke relevant i denne saken hva årsaken til hvorfor
klager ikke kunne fremvise gyldig billett under kontrollen, da klager i hovedsak ble ilagt
tilleggsavgift fordi hun ikke kunne fremvise gyldig billett. 

AtB bemerker at det fremgår av klagers billett at den ble kjøpt kl. 18:18, hvilket er etter
kontrollstart som var kl. 18:17. Dette innebærer at klager ikke hadde gyldig billett da
hun gikk ombord på bussen. Kontrollørene starter tidspunktet for kontrollen når de får
øye på bussen i bevegelse, for å unngå at passasjerene kjøper billett når de oppdager
kontrollørene.

AtB sitt regelverk gjelder for alle som finner seg ombord på våre transportmidler. Når
en kunde kjøper billett hos AtB, inngår kunden samtidig en transportavtale med AtB om
reise basert på de til enhver tid gjeldende vilkår. Det at kunden mener disse er urimelige
fritar ikke kunden for det ansvaret som følger av denne avtalen.

AtB ga beskjed om at klagen ville bli behandlet så snart som mulig og normalt innen
4 uker. På grunn av stor pågang hos AtB i denne perioden ble "så snart som mulig"
satt til i underkant av 3 måneder. E-posten som opplyser om at klager kunne forvente
svar senest innen 3 dager omhandlet et svar på at klagen var mottatt og oversendt til
saksbehandler for videre behandling, og ikke svar på klagen i sin helhet. 

På bakgrunn av dette opprettholder AtB sin tidligere avgjørelse i saken og ser ingen
grunn til å endre standpunkt i denne saken.

Nemnda bemerker

Klager ble ilagt tilleggsavgift den 13.november 2019 fordi hun ikke kunne vise gyldig
billett. 

Det fremgår av AtBs vedtekter pkt. 3 at den reisende skal ha gyldig billett ved påstigning.
Etter pkt. 6.2 skal reisende som ved kontroll ikke kan vise gyldig billett betale en
tilleggsavgift. Bestemmelsen er objektiv. Klager kunne ikke fremvise gyldig billett under
kontrollen og vilkårene for ileggelse var dermed tilstede.

Grunnlaget for gebyr var at klager skal ha glemt reisekort hjemme. Klager hevder dette
var feil, og at den egentlige årsaken var at mobilen var tom for strøm. Til dette skal det
bemerkes at grunnen til gebyret ikke endrer det faktum at klager ikke kunne fremvise
gyldig billett. Det er ikke avgjørende om det dreide seg om glemt reisekort eller mobil
uten strøm. Den reisende har selv ansvaret for at gyldig billett kan vises frem, også på
mobil, og at unnlatelse av dette regnes som å ikke ha gyldig billett.

Saken er behandlet med én forbrukerrepresentant i medhold av
transportklagenemndforskriften §5-5 (5).

Vedtak

Transportklagenemnda for kollektivtransport finner ikke å kunne anbefale at klager gis
medhold.