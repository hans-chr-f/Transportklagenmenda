Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.04.2018

Saksnummer
2017-00891

Tjenesteytere
SAS

Klager har i det vesentlige anført

Klager skulle reise fra Kristiansund til Riga via Oslo og København den 6. april 2017
kl 16.50 med ankomst kl 23.50. SK2310 fra Kristiansund til Oslo ble kansellert. Klager
ble booket om til senere avgang, men rakk ikke sin videreforbindelse til Riga. Han og
reisefølget ble innlosjert på hotell på Gardermoen og booket om til dagen etter. De
ankom Riga 17 timer forsinket.     

Klager mener kanselleringen ikke ble forårsaket av vær. Det var ikke dårlig vær denne
dagen. Han mener årsaken var uerfarne piloter som nettopp hadde blitt satt inn til å
fly nye flymaskiner på strekningen, piloter som ikke var vant med å fly langs kysten av
Norge. Widerøe kunne både lande og ta av denne dagen uten problemer.  

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
SK2310 som ble operert av City Jet, ble kansellert som en direkte følge av at flymaskinen
som skulle operere avgangen ikke kunne lande i Kristiansund grunnet dårlige
værforhold. Det vises til fremlagt dokumentasjon. På dette tidspunktet var det ingen SAS
fly som kunne lande eller lette i Kristiansund. Derimot var det andre mindre flytyper,
med andre vilkår og krav i forhold til værforhold og sikkerhet, som kunne lande og ta av.  

Klager og hans reisefølge ble booket om til neste ledige fly til Oslo kl 19.30, og videre
dagen etter kl 09.15 med ankomst Riga kl 15.00. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinær omstendigheter utenfor SAS kontroll. 

SAS kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at flyet som skulle operere klagerens flygning ble
omdirigert til Trondheim da det viste seg umulig å lande i Kristiansund på grunn av sterk
vind. 

Klager og hans reisefølge ble booket om og tilbudt forpleining. 

Klageren har etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.