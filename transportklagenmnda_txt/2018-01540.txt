Vedtak i Transportklagenemnda - Fly

Sammendrag

Krav om standardkompensasjon og erstatning
for tapt arbeidsfortjeneste ved kansellering.

Dato
17.12.2018

Saksnummer
2018-01540

Tjenesteytere
Norwegian

Klager har i det vesentlige anført

Klager skulle reise med Norwegians flyvning D82814 fra London - Gatwick (LGW)
til Oslo lufthavn (OSL) 18. mars 2018 kl. 12.50. De to reisende hadde også bestilt
videreforbindelse til Ålesund med DY414 kl. 17.55 samme dag. 

Klager fikk først beskjed om at D82814 var forsinket, før flyvningen til slutt ble kansellert.
De reisende ble omrutet til ny flyvning samme kveld kl. 20.30, men også denne ble
kansellert. Det var mye frustrasjon og dårlig service på flyplassen. Alle hotellene
i nærheten var fulle, og klager ble sittende i ankomsthallen med bagasjen. Klager
kontaktet Norwegian pr. telefon, og ble booket om til ny avgang neste morgen. Klager
ankom sin endelige destinasjon om lag ett døgn forsinket. 

På bakgrunn av det ovennevnte har klager fremsatt krav om standardkompensasjon
i henhold til EU-forordning 261/2004 på 400 euro pr. person, totalt 800 euro
for to passasjerer. De reisende har også fremsatt krav om erstatning for tapt
arbeidsfortjeneste til kroner 2 482,85 og 1 849,06.

Tjenesteyterne har i det vesentlige anført
Norwegians flyvning D82814 fra London til Oslo 18. mars 2018 ble kansellert.
Kanselleringen skyldtes snøfall og kraftig vind denne dagen, og værforholdene medførte
sene "slots" (nye avgangstider) som følge av kødannelser ved snørydding. I dette tilfellet
medførte værforholdene at besetningen måtte ha sin lovpålagte hvile. 

I dette tilfellet ble klager booket om til D82810 fra London til Oslo samme kveld. Også
denne avgangen ble kansellert som følge av værforholdene. Klager ble tilbudt ny flyvning
med D88437 neste morgen, samt ny flyvning til Ålesund med DY410. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon og
erstatning for tapt arbeidsfortjeneste.

Nemnda bemerker

Norwegians flyvning D82814 fra London til Oslo 18. mars 2018 ble kansellert.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen snøvær og kraftig vind i London. Værforholdene
medførte lange køer som følge av snørydding på flyplassen, og Norwegians personale
måtte til slutt ha sin lovpålagte hvile. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Klager ble booket om til ny flyvning samme
kveld. Denne flyvningen ble imidlertid også kansellert som følge av været. Til slutt ble det
satt opp en såkalt "rescue flight" neste dag. Nemnda legger til grunn at forsinkelsen ikke
kunne vært unngått selv om alle rimelige tiltak var truffet. Forsinkelsen gir etter dette
ikke rett til standarderstatning, og nemnda anbefaler ikke at klager gis medhold i sitt
krav. Nemnda kan heller ikke se at klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.