Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.02.2020

Saksnummer
2019-01580

Tjenesteytere
KLM

Klager har i det vesentlige anført

Klager og hans reisefølge (til sammen to personer) skulle reise fra Oslo (KL1140) til
Johannesburg via Amsterdam (KL591) den 8. februar 2019 kl. 06:30 med ankomst
Johannesburg kl. 22:05. Denne flyvningen ble forsinket da besetningen ikke hadde
ankommet flyplassen på grunn av en trafikkulykke på veien. Trafikkulykken oppsto
i etterkant av at alle passasjerer hadde ankommet flyplassen. Klager kan ikke se at
dette er en akseptabel unnskyldning fordi alle andre passasjerer var på flyplassen.
Kabinpersonalet hadde valgt å avvente sin avgang fra Oslo sentrum på grunn av ATC-
problemer denne morgenen som rammet store deler av Sør-Norge. 

På grunn av forsinkelsen fra Oslo mistet klager sin videreforbindelse fra Amsterdam. De
ble booket om til KL959 fra Amsterdam til Zurich og derfra med LX0288 til Johannesburg
med ankomst kl. 10:20 den 9. februar 2019, noe som resulterte i at de ankom endelig
destinasjon mer enn 12 timer forsinket. 

Klager anfører at de ville rukket videreforbindelsen med forsinkelsen som skyldtes ATC-
problemer. Siden forsinkelsen ble så lang (ca tre timer) nådde de den imidlertid ikke. Det
var det faktum at kabinbesetningen ikke var tilstede som medførte så stor forsinkelse
at reisefølget mistet videreforbindelsen. Alle flyvninger med omtrent samme avgangstid
som klagers flyvning begynte å ta av etter ATC-problemet var løst. Klagers flyvning var det
eneste flyet som sto igjen.

Det vises forøvrig til klagers krev.

Kravet fremsatt for nemnda er standarderstatning på 600 euro per person i henhold til
EU-forordning 261/2004.

Tjenesteyterne har i det vesentlige anført

KL1140 fra Oslo til Amsterdam den 8. februar 2019 ble forsinket med 2 timer og 25
minutter. Luftrommet over Sør-Norge ble stengt på grunn av radarproblemer (Air Traffic
Control).

Klager ble booket om til neste ledige flyvning fra Amsterdam til Johannesburg via
Zurich med KL1959 og LX288 den 8. februar og de ankom sin destinasjon kl. 10:20
den 9. februar.  Flyselskapet har i dette tilfellet ombooket klagerne i henhold til EU-
forordningen.

Den aktuelle forsinkelsen skyldtes ekstraordinære omstendigheter som ikke kunne vært
unngått selv om alle rimelige tiltak var truffet. Grunnet ATC-problemene om  morgenen
og formiddagen den 8. februar, var det flere flyvninger til og fra Norge som ble kansellert
eller betydelig forsinket. Air Traffic Control sin oppgave er å dirigere flytrafikken på
bakken og i kontrollert luftrom. Deres hovedformål er å unngå kollisjoner og sørge for
trafikkflyt. Passasjerenes sikkerhet er KLM sin hovedprioritet, og forsinkelsen kunne i
dette tilfellet ikke vært unngått.

KLM kan ikke imøtekomme klagers krav om standarderstatning.

Nemnda bemerker

KLM sin flyvning KL1140 fra Oslo til Amsterdam ble forsinket med 2 timer og 25 minutter.
Klager mistet sin videreforbindelse til Johannesburg.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir
rett til erstatning. Dette gjelder imidlertid ikke dersom flyselskapet kan godtgjøre at
forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Flyselskapene har ikke mulighet til å overprøve eller kontrollere forhold som skyldes
Air Traffic Control. KLM har i dette tilfellet fremlagt dokumentasjon på at KL1140
skyldtes problemer med Air Traffic Control/Air Traffic Control restriksjoner. Nemnda
mener med dette at flyselskapet har godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Ettersom ATC-problemene denne dagen rammet alle avganger, både inn og ut
av flyplassene, og fly som allerede var i luften, er det naturlig at dette medførte
ringvirkninger i flytrafikken. Nye avgangstider må tildeles og trafikken på omorganiseres.
Nemnda finner det ikke upåregnelig med en forsinkelse på to og en halv time i dette
tilfellet.

Nemnda kan basert på ovenstående vurdering ikke anbefale at klager får medhold i sitt
krav om standarderstatning i henhold til EU-forordning 261/2004.

Vedtak

Transportklagenemnda-fly anbefaler ikke at klager gis medhold.