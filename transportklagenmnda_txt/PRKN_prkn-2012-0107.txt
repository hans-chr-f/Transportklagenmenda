Vedtak i Pakkereisenemnda

Sammendrag

Saken gjelder hotellstandard/senger, Liverpool.

Dato
06.02.2013

Saksnummer
107/12

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 4

Reisens pris: kr 26.180,-

Saken gjelder:

Saken gjelder hotellstandard/senger, Liverpool.

Klager anfører at de hadde bestilt fotballtur for 4 personer med 3 netter i 2 dobbeltrom
på et 4* hotell. Det ene rommet manglet ordinære senger - i stedet var det satt inn to
provisoriske vaklevorne campingsenger med trespiler som sengebunn og beinharde
madrasser. Sengene var totalt uegnet og oppholdet ble forringet av dårlig søvnkvalitet
for halvparten av reisefølget. Saken ble tatt opp med Vings representant på hotellet,
men mangelen ble ikke tilfredsstillende utbedret.

Klager krever kr.6.000,- i prisavslag.

Ving og hotellet har erkjent at det ikke var senger som man kunne forvente.

Fordi hotellet var fullt belagt, var det ikke mulig å bytte rom. Ving har tilbudt kr.1.500,- i
prisavslag per person i det ene rommet - til sammen kr.3.000,-.

Det utgjør 50% av hotellkost og fotballpakke for de to som ble berørt.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de blir avhjulpet
innen rimelig tid.

I dette tilfelle er det på det rene og erkjent av Ving at det foreligger en mangel som gir
grunnlag for prisavslag. Spørsmålet for nemnda er hvilket prisavslag som er rimelig. Nemnda
har etter en helhetsvurdering funnet at det prisavslag som er tilbudt av Ving, er en passende
kompensasjon.

Vedtak:

Reklamasjonsnemnda for pakkereiser kan ikke anbefale at det gis prisavslag ut over de
tilbudte kr.3.000,-.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske, Amisol AS

Hanne Åsell, Star Tour AS