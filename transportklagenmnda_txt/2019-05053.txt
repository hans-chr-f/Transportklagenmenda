Vedtak i Transportklagenemnda - Fly

Sammendrag

Krav om refusjon av hotellutgifter i forbindelse med mellomlanding etter omruting
én dag tidligere. Kansellering. Klager oppdaget ikke endringen før dagen før avreise.

Dato
16.09.2020

Saksnummer
2019-05053

Tjenesteytere
Norwegian Air Shuttle

Klager har i det vesentlige anført

Klager og en medpassasjer hadde bestilt en reise med DY1404 fra Oslo til Nice den 18.
oktober 2019. Flyet skulle gå fra Oslo kl. 10.00.

Klager anfører at han den 2. oktober fikk en SMS og e-post hvor det sto at flyvningen
skulle utføres av et annet selskap. I denne meldingen var det også oppgitt et annet
avreisetidspunkt, men det var ikke presisert at det var snakk om endring. Klager
oppfattet ikke at flyvningen var kansellert før dagen før avreise, da han skulle sjekke inn
seg selv og medpassasjeren. Det nye avreisetidspunktet var åtte timer og 30 minutter
senere. Klager kontaktet Norwegian og fikk endret reisen til kvelden før, slik at de skulle
reise med D83242 til København kl. 22.00 den 17. oktober og videre med D83642 til Nice
dagen etter kl. 10.15.

Klager anfører at han først fikk beskjed på telefon om at Norwegian ville dekke
hotellovernattingen i København. Da de var på vei til flyplassen fikk de imidlertid beskjed
om at Norwegian ikke ville dekke hotellovernattingen likevel.

Klager har i ettertid sett at han ble varslet om ruteendringen på en annen e-postadresse
enn den han oppga ved bestilling av reisen.

Klager krever refusjon av hotellovernattingen på 2080,50 DKK.

Tjenesteyterne har i det vesentlige anført
Passasjerene hadde opprinnelig bestilt plass på flyvningen DY1404 med avgang kl.
10.00 den 18. oktober 2019. Det ble foretatt en ruteendring den 19. august 2019, som
klager ble varslet om, slik at den nye flyvningen var DY1406 med avgang kl. 17.30 den 18.
oktober 2019. Denne flyvningen ble gjennomført i henhold til fastsatte tider.

Alle passasjerene ble informert om ruteendringen og rettighetene sine. Dersom den nye
avgangstiden (senere på dagen) ikke passet, kunne passasjerene ombookes eller be om
refusjon av bestillingen.

I henhold til loggregistreringene mottok klager varsel om endringen, og han ringte
for å be om mer informasjon. Klager ba om å bli omrutet den 17. oktober 2019 via
København. Han ba også om å få dekket hotellovernatting i København. Norwegian viser
i den forbindelse til artikkel 4.3.1 i EU-kommisjonens tolkningsveiledning: «When the
passenger, following an incident of denied boarding, cancellation or delay at departure
agrees with the air carrier to re-routing at a later date at his or her own convenience
(Article 8(1)(c)), the right to care ends. In fact, the right to care subsists only as long as
passengers have to wait for re-routing, under comparable transport conditions, to their
final destination at the earliest opportunity (Article 8(1)(b)) or a return flight (Article 8(1)
(a) second indent)». Da Norwegian tilbød omruting samme dag som den opprinnelige
flyvningen (noen timer senere), er ikke Norwegian ansvarlig for hotellutgiftene som
klager pådro seg som følge av omrutingen etter eget valg.

Norwegian viser også til Norwegians generelle befordringsvilkår, som alle passasjerene
må godta ved kjøp av en flyvning hos Norwegian. I artikkel 11.1.2 står det følgende: «we
reserve the right to change the departure time of your flight after the Booking is made».

I henhold til artikkel 5 nummer 1 bokstav c første punkt i EU-forordning 261/2004
har ikke passasjerene rett til standarderstatning fra fraktføreren i tråd med artikkel
7 dersom de informeres om kanselleringen minst to uker før avgangstid. Da klager i
dette tilfellet ble informert om endringen den 19. august 2019, har han ikke rett på
standarderstatning.

Norwegian kan etter dette ikke imøtekomme klagers krav.

Nemnda bemerker

Det fremgår av forordning 2004/261 artikkel 5 nr. 1 bokstav c i) at dersom flyselskapet
opplyser om innstilling av en flyvning minst to uker før planlagt avgangstid, har
passasjeren ikke krav på standarderstatning.

Norwegian har opplyst at klager ble varslet på e-post den 19. august, det vil si nesten
to måneder før avreise. Klager har ikke bestridt dette, men har anført at varselet ble
sendt til en annen e-postadresse enn den han brukte ved bestilling av flyreisen. Nemnda
bemerker at den e-posten som er benyttet ved utsendelse av informasjon også er den
e-postadressen som er benyttet ved bestillingen. Klager har etter dette ikke rett på
standarderstatning.

Klager har krevd refusjon av hotellovernattingen i København. Norwegian viser til at
det i EU-kommisjonens tolkningsveiledning er presisert at plikten til å tilby forpleining
opphører der passasjeren velger omruting i tråd med forordningens artikkel 8 nummer 1
bokstav c. Nemnda bemerker at i henhold til ordlyden gjelder dette kun når passasjeren
velger omruting på en «senere dato». Klager valgte i dette tilfellet omruting på en
tidligere dato, selv om Norwegian tilbød omruting samme dag direkte til Nice. Nemnda
mener at klager selv må bære utgiftene til hotellovernatting i dette tilfellet.

Vedtak

Transportklagenemnda - fly anbefaler ikke at klager gis medhold.