Vedtak i Transportklagenemnda
- Kollektivreiser

Sammendrag

Krav om refusjon av kostnad til månedskort som
følge av for dårlig tjenestetilbud til reisende.

Dato
20.12.2017

Saksnummer
2017-01804

Tjenesteytere
NSB AS

Klager har i det vesentlige anført

Klager krever refundert deler av månedskortet til kr 1200 som følge av for dårlig
tjenestetilbud til reisende. 

Klager benytter seg daglig av NSB i forbindelse med pendling til jobb. Den siste tiden
har NSB drevet med vedlikehold og derfor ikke hatt gode nok alternative tilbud til de
reisende. Klager er en av de som er blitt rammet av NSBs vedlikehold, og har den siste
tiden måttet kjøre bil da tilbudet fra NSB ikke har vært tilfredsstillende.

Klager krever derfor at NSB som minimum refunderer deler av månedskortet som følge
av at klager ikke har kunne benyttet seg av NSBs tilbud.

Tjenesteyterne har i det vesentlige anført
NSB viser til mottatt klage med krav om refusjon av kostnad til månedskort som følge av
dårlig transporttilbud til reisende. 

Bane NOR har i sommer, som i fjor, utført vedlikehold på infrastrukturen i blant annet
Oslo / Akershus, Dette har medført at det var redusert sportilgang på Oslo S, samt
full og delvis stenging av linjer. Klager var dessverre en av mange som ble berørt av
avviket. Mange passasjerer fikk en lenger og mer sammensatt reise ved at det kunne
være en kombinasjon av tog, buss og bane. Mellom Oslo S og Lillestrøm var det redusert
frekvens som en følge av avviket, som ga utslag i kun 4 tog pr. time medregnet lokaltog
på strekningen. 

Under perioden for vedlikehold ble det publisert egne rutetabeller, som kom frem både
på NSB og Ruters reiseplanlegger på internett og i appen. Avviket ble også varslet i
sosiale medier, radio, tv, aviser og på NSBs hjemmeside. 

Klagers billett var en 30 dagers periodebillett fra Ruter, som gjaldt for sone 1 til sone 2Ø.
Månedsbilletten var kjøpt hos Ruter 26.06.17 og var gyldig til 26.07.17. Den var gyldig på
alle Ruters transportmidler innenfor angitt sone, samt på NSBs tog. Billetten er derfor
ikke knyttet til noen spesiell avgang, og NSB har ikke noe med denne avtaleinngåelsen å
gjøre. 

Klager har i sin klage rettet misnøye mot NSB sitt togtilbud mellom Oslo og Lillestrøm
i perioden for vedlikehold, og vil ha en generell reduksjon i pris fra NSB. Ruter har
bekreftet at månedsbilletten ikke har vært avbestilt, så NSB må legge til grunn at klager
har benyttet seg av transporten som billetten ga rett til i den aktuelle perioden. 

Kollektivselskap operer ikke med samme rutetilbud 365 dager i året. Ut fra de tiltak som
er gjort for å informere om endring av rutetabellen under vedlikeholdsarbeidet, har
det ligget til rette for at klager kunne være kjent med avviket og rutetilbudet. NSB anser
det som allment kjent at det er redusert tilbud/frekvens fra midten av juni til midten av
august, samt ved høytider, og at kunder således gjør seg kjent med tilbud før bestilling. 

NSB kan ikke tilby noen generell refusjon/reduksjon i pris når selskapet har operert med
annonsert frekvens i henhold til oppgitte rutetabeller. Skulle selskapet gitt en generell
reduksjon i pris ville det i tilfellet medføre at alle som har kjøpt billetter hos Ruter i denne
perioden kunne hevde at de skulle benytte tog, og således kreve refusjon på et ukjent
grunnlag for NSB når selskapet har hatt tilbud/frekvens i henhold til publisert rutetabell. 

NSB kan på grunnlag av overnevnte ikke imøtekomme klagers krav.

Nemnda bemerker

Klager krever delvis refusjon av utgifter til månedskort på grunn av mangelfullt tilbud fra
NSB. 

Nemnda legger til grunn at månedskortet gjaldt for perioden 26.juni til 26. juli 2017
for sone 1 og 2Ø og var kjøpt av Ruter. I denne perioden var  antall togavganger på
strekningen Oslo - Lillestrøm redusert på grunn av Bane NORs vedlikeholdsarbeid på
linjene i Oslo og Akershus sommeren 2017 på samme måte som i 2016. Dette rammet et
stort antall reisende.

Nemnda legger vekt på at arbeidene var varslet i god tid på forhånd og må antas å ha
vært godt kjent blant reisende som jevnlig bruker toget . Det må kunne forutsettes at
klager var kjent med redusert rutetilbud på det tidspunkt han kjøpte månedsbilletten. 

Videre bemerkes at på strekningen Lillestrøm - Oslo var linjen ikke stengt, men antall
togavganger redusert til i følge NSB fire avganger i timen.

Nemnda legger også en viss vekt på at det dreier seg om en månedsbillett som også
omfatter Ruters reisetilbud selv om nemnda ikke er kjent med i hvilken grad dette har
vært benyttet av klager. 

Nemnda kan etter en samlet vurdering ikke se at det er grunnlag for å anbefale at det gis
refusjon for deler av utgiften til månedskortet.

Forbrukernes representanter bemerker generelt at det er grenser for hvor redusert
tilbudet kan være uten at det går ut over billettprisen, uavhengig av om det er varslet på
forhånd.

Vedtak

Transportklagenemnda Kollektivtransport finner ikke å kunne anbefale at klager gis
medhold.