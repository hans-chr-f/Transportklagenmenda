Vedtak i Transportklagenemnda
- Kollektivreiser

Sammendrag

Identitetstyveri - krav om frafall av gebyr

Dato
10.09.2020

Saksnummer
2020-01926

Tjenesteytere
Skyss

Klager har i det vesentlige anført

Klager viser til mottatt inkassovarsel fra Skyss. Ifølge klager reiste han ikke med bussen
i det angitte tidsrommet, og må følgelig ha blitt utsatt for identitetstyveri. Klager mener
det er feil å basere seg på en signatur og legger til at signaturen Skyss viser til ikke ligner
på hans signatur. 

Klager krever at gebyret frafalles.

Tjenesteyterne har i det vesentlige anført
Klager anfører at han ikke har vært i en billettkontroll og mener at noen andre har
oppgitt hans opplysninger. Skyss ba klager om å sende inn kopi av legitimasjon og
underskriften skrevet tre ganger, hvilket er rutine for å sammenligne signaturen på
gebyret fra kontrollen. 

Skyss mener disse signaturene er like og har med bakgrunn i dette gitt avslag på klagen. 

På bakgrunn av overnevnte avviser Skyss klagers krav om frafall av gebyret.

Nemnda bemerker

Klager hevder at han ikke har vært i noen kontroll og mener han er utsatt for
identitetstyveri.

Nemnda finner å måtte avvise saken i medhold av forskrift om klagenemnd for
passasjertransport § 6-2 c og d da saken både reiser bevisspørsmål som vanskelig kan
klarlegges under saksbehandlingen og heller ikke egner for behandling i nemnda, og at
vedtak ikke kan vedtak fattes på forsvarlig vis uten at partene avgir muntlig forklaring. 

Nemnda viser til at saken kan bringes inn for forliksrådet.

Vedtak

Saken avvises fra behandling i Transportklagenemnda for kollektivtransport.