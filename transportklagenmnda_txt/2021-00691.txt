Vedtak i Transportklagenemnda - Fly

Sammendrag

Krav om refusjon av ubenyttet returreise betalt med eurobonuspoeng.

Dato
14.10.2021

Saksnummer
2021-00691

Tjenesteytere
SAS

Klager har i det vesentlige anført

Klager hadde bestilt en reise Oslo - Evenes - Oslo med SAS for reise 19. januar - 7. april
2021. Han betalte med 10 000 eurobonuspoeng. 

I mars 2021 ønsket klager å endre returreisen sin. På SAS' nettsider står det tydelig at
en bonusreise kan endres opptil 24 timer før avgang. SAS sier til klager i en chat den 16.
mars 2021 at man kan endre en bonusreise frem til dagen før første reise på billetten.
Klager mener dette er svært misvisende informasjon, da dette ikke kommer frem i
teksten på nettsiden. 

Klager krever refusjon av den tapte returreisen i form av 6 000 bonuspoeng.

Tjenesteyterne har i det vesentlige anført
SAS er av den oppfatning av at nettsiden klager viser til ikke kan være utslagsgivende all
den tid klager, som en del av bestillingsprosessen, godtok selskapets befordringsvilkår
og betingelser, herunder EuroBonus Medlemskaps vilkår og betingelser. I nevnte vilkår
og betingelser følger det under underoverskriften «For EuroBonus-billetter og tilbud
gjelder følgende (...) Poeng kan ikke overføres tilbake etter at en aktivitet er begynt, og en
returreise kan ikke ombookes eller 
refunderes»

SAS kan på grunnlag av ovennevnte ikke imøtekomme klagers krav.

Nemnda bemerker

Klager hadde følgende reiserute: 

Den 19. januar 2021 Oslo - Evenes
Den 7. april 2021 Evenes Oslo 

Reisen var betalt med EuroBonus-poeng. 

Slik nemnda forstår det benyttet klager seg av utreisen den 19. januar 2021. Den 16.
mars 2021, altså før returen den 7. april 2021, kontaktet klager SAS fordi han ønsket å
endre returreisen sin. 

Klager var av den oppfatning at han kunne endre returreisen inntil 24 timer før returen
hadde avreise. 

Hvorvidt klager har krav på dette beror på en tolkning av avtalen inngått mellom SAS og
klager. 

Nemnda har delt seg i et flertall og et mindretall.

Flertallet, lederen og forbrukerrepresentantene, mener at avtalen SAS og klager har
inngått er uklar, og at det er SAS, som både forfatter av vilkårene og den profesjonelle
part, som er ansvarlig for denne uklarheten jf. prinsippet i avtaleloven § 37 nr. 3. 

På den ene siden fremgår det av vilkårene for EuroBonus at "Poeng kan ikke overføres
tilbake etter at en aktivitet er begynt, og en returreise kan ikke ombookes eller
refunderes."

På den andre siden kommer det frem på hjemmesiden til SAS at "Ja, du kan endre en
bonusreise opptil 24 timer før avgang". Etter nemndas syn kan dette forstås slik at reisen
kan endres opptil 24 timer før utreisen og opptil 24 timer før returen. 

Mindretallet, bransjerepresentantene, mener at EuroBonus vilkårene er klare og at det
er passasjerenes ansvar å sette seg inn i vilkårene for billettene de kjøper før kjøpet
gjennomføres. Dette gjelder også for kjøp foretatt med bonuspoeng.

Vedtaket er fattet med den dissens som fremgår over.

I tråd med flertallets syns anbefaler nemnda at SAS refunderer 6000 bonuspoeng til
klager.

Vedtak

Transportklagenemnda  anbefaler at SAS refunderer 6000 bonuspoeng til klager.