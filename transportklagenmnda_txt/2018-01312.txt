Vedtak i Transportklagenemnda - Fly

Sammendrag

Krav om standardkompensasjon og refusjon av utgifter ved kansellering.

Dato
25.11.2018

Saksnummer
2018-01312

Tjenesteytere
Norwegian

Klager har i det vesentlige anført

Klager skulle reise med Norwegians flyvning D82814 fra London - Gatwick (LGW) til Oslo
lufthavn (OSL) 18. mars 2018 kl. 12.50 lokal tid. De to reisende ble booket om til neste
flyvning, D82810 kl. 21.30 lokal tid, som også ble kansellert. 

Klager pådro seg utgifter til ytterligere parkering til kroner 800, og krever disse refundert.
Han har også fremsatt krav om standardkompensasjon i henhold til EU-forordning
261/2004 på 250 euro pr. person, totalt 500 euro for to passasjerer.

Tjenesteyterne har i det vesentlige anført
Norwegians flyvning D82814 fra London til Oslo 18. mars 2018 ble kansellert som følge
av værforholdene i London, herunder snøfall og kraftig vind. Værsituasjonen medførte
forsinkede "slots" (avgangstider), da det ble store kødannelser for avgang og landing
som følge av snørydding på rullebanen. I dette tilfellet medførte værforholdene at
besetningen måtte ha sin lovpålagte hvile. 

Klager ble booket om til D82810 samme kveld. Værsituasjonen medførte at også denne
avgangen ble kansellert. Norwegian satte opp ny flyvning (såkalt "rescue flight") neste
morgen med rutenummer D884389. Klager rakk ikke denne avgangen, og ble booket om
til D82808 senere samme dag. 

Norwegian har tidligere imøtekommet klagers krav om refusjon av utgifter til
hotellovernatting, transport og flybilletter. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers resterende krav.

Nemnda bemerker

Norwegians flyvning D82814 fra London til Oslo 18. mars 2018 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen snøvær og kraftig vind i London denne dagen. Sene
avgangstider medførte at kabinpersonalet til slutt måtte ha sin lovpålagte hvile. Det vises
til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Klager ble forsøkt omrutet senere samme
kveld, men også denne flyvningen ble kansellert. De to reisende ble til slutt omrutet
til ny flyvning neste dag. Nemnda legger til grunn at forsinkelsen ikke kunne vært
unngått selv om alle rimelige tiltak var truffet. Forsinkelsen gir etter dette ikke rett til
standarderstatning, og nemnda anbefaler ikke at klager gis medhold i sitt krav. Nemnda
kan heller ikke se at det er grunnlag for at Norwegian skal dekke klagers utgifter til
parkering.

Vedtak

Transportklagenemnda - fly anbefaler ikke at klager gis medhold.