Vedtak i Transportklagenemnda - Fly

Sammendrag

Krav om standarderstatning til spedbarn ved forsinkelse.

Dato
25.06.2018

Saksnummer
2017-02503

Tjenesteytere
Novair

Klager har i det vesentlige anført

Klager reiste med Novairs flyvning NVR633 fra Oslo lufthavn (OSL) til Burgas (BOJ) 24.
mai 2016 kl. 16.45. Reisefølget bestod av tre passasjerer, to voksne og ett spedbarn. De
to voksne i reisefølget har tidligere blitt tilkjent standardkompensasjon i henhold til EU-
forordning 261/2004 på 400 euro pr. passasjer. Klager har fremmet krav om ytterligere
400 euro for spedbarnet i reisefølget. 

Klager har anført at rettspraksis støtter opp under hans syn om at medreisende
spedbarn har rett på kompensasjon på lik linje med passasjerer med egen
plassreservasjon så lenge tjenesten er en del av et allment tilgjengelig tilbud. Han
viser i denne forbindelse til en dom avsagt av Københavns byrett fra 18. april 2017
(BS50S-4377/2016). Saksøker (medreisende spedbarn) fikk i denne saken medhold i sitt
krav om kompensasjon. Saksøker hadde ikke egen plassreservasjon, og foreldrene har,
som i den aktuelle saken, kun betalt et mindre administrasjonsgebyr.

Tjenesteyterne har i det vesentlige anført
Novairs flyvning NVR633 fra Oslo til Burgas 24. mai 2016 ble forsinket med fire timer og
38 minutter. Det er utbetalt standardkompensasjon til de to voksne passasjerene. 

Bestillingen bestod av to voksne og ett spedbarn (født i november 2011). Det er ikke
betalt for eget flysete for spedbarnet, kun et administrasjonsgebyr. Det følger av EU-
forordning 261/2004 artikkel 2 bokstav g at den reisende skal ha en "reservasjon", det
vil si en billett eller annet bevis som viser at reservasjonen er akseptert og registrert av
flyselskapet eller reisearrangøren. Videre fremgår det av artikkel 3 nummer 2 at den
reisende skal ha en bekreftet reservasjon på den berørte flyvningen. En reservasjon
kan etter Novairs tolkning av forordningen ikke forstås på annen måte enn at den
reisende skal ha et reservert sete. Dette var ikke tilfellet for spedbarnet i denne saken.
En bekreftelse på at spedbarnet hadde eget sette ville ha vært en fremlegging av
boardingkort. Et slikt dokument finnes ikke, da det ikke er reservert eget sete for
spedbarnet. 

Novair avviser på ovennevnte grunnlag klagers krav om standardkompensasjon til
spedbarn.

Nemnda bemerker

Novairs flyvning NVR633 fra Oslo til Burgas 24. mai 2016 ble forsinket med fire timer og
38 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Novair har tidligere utbetalt standardkompensasjon til de to voksne passasjerene i
reisefølget. 

Novair har anført at retten til standarderstatning etter forordningen ikke omfatter
spedbarn uten eget sete. Nemnda er av den oppfatning at dette ikke kan føre frem.
Forordningen gjelder alle passasjerer som har et sete knyttet til en billett eller annet
bevis som viser at reservasjonen er akseptert av flyselskapet. Unntatt fra forordningen
er kun passasjerer som har en billett som ikke direkte eller indirekte er tilgjengelig for
offentligheten, jf. forordningen artikkel 3 nummer 3 jf. artikkel 2 bokstav g. Nemnda
er dessuten av den oppfatning at retten til standarderstatning etter EU-forordning
261/2004 ikke omfatter passasjerer som reiser gratis.

I dette tilfellet er det betalt et administrasjonsgebyr for spedbarnet. Det reiser altså ikke
gratis. Dette fremgår av klagers bestillingsbekreftelse og er ikke bestridt. 

Nemnda anbefaler at Novair utbetaler en standardkompensasjon på 400 euro også til
spedbarnet i reisefølget.

Vedtak

Transportklagenemnda - fly anbefaler at Novair utbetaler en standarderstatning på 400
euro til spedbarnet.