Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2019

Saksnummer
2018-00736

Tjenesteytere
SAS

Klager har i det vesentlige anført

Klager skulle reise fra Bergen til Split via Oslo og Frankfurt den 12. februar 2018 kl 07.25
med ankomst kl 13.45. SK244 fra Bergen til Oslo og SK4755 ble forsinket slik at klager
mistet sin videreforbindelse med SK9303 (operert av Croatia Airlines) fra Frankfurt til
Split. Klager ble booket om og ankom endelig bestemmelsessted mer enn åtte timer
forsinket.

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
SK244 ble forsinket 54 minutter grunnet ATC-restriksjoner og takse-kø som følge av
dårlige værforhold i Bergen og i Oslo. Klager rakk likevel sin videreforbindelse med
SK4755 da dette flyet også var forsinket. SK4755 skulle etter rutetabellen ha tatt av kl
08.55 men grunnet værforholdene i Norge tok ikke av før kl 10.24. 

Klager ble booket om via Zagreb og ankom Split kl 21.55.

SAS viser til fremlagt dokumentasjon.

Hendelsene er ikke kompensasjonsberettiget da årsaken var ATC-restriksjoner og
værforhold.

SAS kan ikke imøtekomme klagers krav.

Nemnda bemerker

Forsinkelse som medfører at passasjerene kommer mer enn 3 timer senere frem enn
planlagt til det endelige bestemmelsesstedet,  utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Slik nemnda ser det har flyselskapet SAS godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet:

Flyselskapet har fremlagt dokumentasjon for at det var vanskelige værforhold som førte
til at flyet fra Bergen og flyet fra Oslo landet forsinket med den følgen at klager mistet
sin videre forbindelse til Split. Den samme dokumentasjonen viser at forsinkelsen ikke
kunne vært unngått selv om alle rimelige tiltak var truffet. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.