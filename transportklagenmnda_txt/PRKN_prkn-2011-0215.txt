Vedtak i Pakkereisenemnda

Sammendrag

Saken gjelder klage på hotellstandard i Antalya, Tyrkia.

Dato
14.03.2012

Saksnummer
215/11

Tjenesteyter
Tyrkiareiser AS

Klager: X

Turarrangør: Tyrkiareiser AS

Antall reisende: 2

Reisens pris: Kr. 17.580

Saken gjelder:

Saken gjelder klage på hotellstandard i Antalya, Tyrkia.

Klager anfører at de bestilte et 3+ stjerners hotell som ikke holdt forventet standard.
De fikk bl.a ikke bestikk til maten uten å måtte be spesielt om det og vente lenge,
serviset var skittent, rommene ble ikke rengjort som opplyst, håndklær ble skiftet først
etter 3 dager etc. Det var 100 solsenger til 400 gjester.

De klaget til Tyrkiareisers stedlige representant, men det hjalp lite.

De fikk tilbud om å flytte til et bedre hotell mot å betale ekstra eller et dårligere hotell uten å
få penger igjen. Mangelfull informasjon om bussavgang for hjemreise førte også til problemer.

Tyrkiareiser har anført at renholds standard på hoteller i Syd-Europa er enklere enn
hjemme. Derfor har de inntatt et eget avsnitt om dette på nettsidene og i katalogen.
De har ikke mottatt klager fra andre gjester på dette hotellet. Klager er selv ansvarlig
for misforståelsen når det gjelder bussavgangen - ingen andre gjester har misforstått
dette.

Nemnda bemerker:

Nemnda kan ikke se at opplysningene som foreligger i saken, tilsier at renholds standarden
har vært vesentlig dårligere, enn det som kan forventes.

Tyrkiareiser opplyser følgende på sin nettside om dette:

Renholdsrutiner varierer fra hotell til hotell og er vesentlig enklere enn hjemme.

Normalt foretas kun enkel rengjøring; gulv feies, senger res opp og avfall tømmes visse dager i
uken..............

Skift av sengetøy skjer vanligvis 1 gang per uke. Håndklær skiftes hver 3-4. dag.

Basert på disse opplysningene mener nemnda at klager ikke kan gis medhold i at standarden
var annen enn den som var forespeilet.

Når det gjelder solsenger, kan det ikke forventes at det skal være like mange som antall
gjester. At det ofte er et problem med knapphet på solsenger, er for øvrig noe som er vel
kjent.

Avreisetidspunktet fremgår av klagers billett. Der står det flyavgang kl. 0415.

At henting kl. 2215 da måtte være lørdag kveld burde være klart.

Vedtak:

Reklamasjonsnemnda for pakkereiser kan ikke anbefale at det gis prisavslag eller annen
kompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Hanne Åsell, Star Tour AS

Mette Lindgren, Apollo Reiser AS.