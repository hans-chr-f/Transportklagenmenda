Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
05.11.2019

Saksnummer
2019-00085

Tjenesteytere
Finnair

Klager har i det vesentlige anført

Klager skulle reise fra Oslo til Turku via Helsinki den 8. februar 2018 kl 13.15 med
ankomst kl 16.50. Flight AY914 fra Oslo til Helsinki ble 15-20 minutter forsinket. Klager
hadde kun 35 minutter connecting time i Helsinki, og forsinkelsen gjorde at han mistet
sin videreforbindelse. Klager ble booket om og ankom endelig bestemmelsessted kl
20.20, 3 1/2 time forsinket. 

Klager krever standarderstatning 250 euro i henhold til EU-forordning 261/2004

Tjenesteyterne har i det vesentlige anført
AY914 ble forsinket som følge av at to passasjerer som var innsjekket med bagasje ikke
møtte ved gate. Av sikkerhetsmessige årsaker måtte passasjerenes bagasje off-loades.
Finnair viser til fremlagt dokumentasjon. 

Hendelsen er ikke kompensasjonsberettiget da årsaken var ekstraordinære
omstendigheter utenfor Finnairs kontroll. 

Finnair kan ikke imøtekomme klagers krav.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012 (C-581/10). 

I angjeldende sak ble flyindividet som skulle benyttes på klagers flight forsinket på
grunn av at to passasjerer ikke møtte til gate, og deres bagasje måtte off-loades
av sikkerhetsmessige årsaker.  Denne forsinkelsen gjorde at klager mistet sin
videreforbindelse. Han ble booket om og ankom endelig bestemmelsessted 3 1/2 time
forsinket. 

Spørsmålet i saken er om årsaken til forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Slik nemndas flertall - leder og forbrukerrepresentantene - ser det, hender det
regelmessig at passasjerer ikke kommer til gate på tross av at de har sjekket inn
sin bagasje. Dette kan ha flere årsaker og som regel dreier det seg antakelig om
forglemmelse av tid og sted, eller forsinket ankomst grunnet sent ankommet fly. Å vente
på forsinkede passasjerer anser ikke nemnda som en ekstraordinær omstendighet i
forordningens forstand, men som en del av flyselskapets daglige drift.

Nemnda mener etter dette at flyselskapet ikke har godtgjort at forsinkelsen ikke kunne
vært unngått selv om alle rimelige tiltak var truffet. 

Mindretallet - flyselskapenes representanter - er av den oppfatning at i et tilfelle
der passasjerer med innsjekket bagasje ikke møter til gate er en ekstraordinær
omstendighet, og ikke noe flyselskapet kan holdes ansvarlig for.

Forsinkelsen gir etter dette rett til standarderstatning.

Vedtaket er avgjort med den dissens som fremgår ovenfor.

Vedtak

Transportklagenemnda-fly anbefaler at Finnair utbetaler standarderstatning med 250
euro.