Vedtak i Pakkereisenemnda

Sammendrag

Saken gjelder klage på støy, Gran Canaria.

Dato
25.09.2012

Saksnummer
62/12

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Destinasjon: Gran Canaria

Antall reisende: 1

Reisens pris: 25.445,-

Tidspunkt: 171111 - 011211

Saken gjelder:

Saken gjelder klage på støy, Gran Canaria.

Klager anfører at hun den 18. november, dagen etter ankomst, var utslitt av støy fra
gravemaskin. Hun ba hotellet om nytt rom, men det var ikke mulig.

Hun tok da kontakt med Vings guide og senere igjen med hotellet fordi guiden ikke ga noen
tilbakemelding. Fordi hun hadde hjernerystelse, ble hun etter hvert veldig dårlig og svimmel
og oppsøkte lege. Legen satte intravenøs smertestillende for svimmelhet, ba henne bytte
bosted og beordret hvile i 3 dager.

Etter å ha snakket med en annen Ving guide fikk hun etter hvert annet hotell de siste 6
dagene uten ekstra omkostninger, samt kompensasjon for ubrukt SPA-pakke o a med til
sammen 172 euro. Men også resten av ferien ble ødelagt p g a lydsensitivitet. Hun fikk også
økte utgifter til fortsettelse av behandlingen i Norge.

Klager mener at det var kjent for Ving på forhånd at det ville foregå gravearbeid og krever 9
dagsandeler erstattet. Hun ville ha avbestilt reisen dersom hun hadde fått kjennskap til det
støyende arbeidet på stedet.

Ving har opplyst at det støyende arbeidet skyldtes at det hadde vært uvær med
oversvømmelse på strandpromenaden og i hotellets bassengområde.

Derfor fylte kommunen opp med store steiner og det ble foretatt reparasjoner av løse fliser
ved bassenget. Byggearbeidene utenfor hotellets område er vanskelig å styre for turarrangør
og hotell. Ving har ellers vist til avsnittet «Forstyrrelser» i sin katalog og på nettsidene. Der
vises det til at Vings kontrakter inngås året i forveien og at byggearbeider som påbegynnes i
mellomtiden ikke kan styres av turarrangør.

Ving har ellers vist til at klager fikk bytte hotell uten å betale ekstra, at hun fikk utbetalt 172
euro som kompensasjon og at hun har fått tilbud om kr. 5.000,- i prisavslag.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
§ 6-1 i pakkereiseloven. Mangler kan gi grunnlag for prisavslag hvis de ikke avhjelpes innen
rimelig tid. Støy utover det som normalt må forventes, må i utgangspunktet betraktes som en
mangel. I dette tilfelle synes det klart at det har vært et slikt unormalt høyt støynivå både p g a
kommunens reparasjonsarbeid og hotellets eget arbeid ved bassengområdet. Begge forhold
var kjent for hotellet og dermed for Ving (hotellet er et Sunwing Resort og Spa anlegg) forut
for klagers reise.

Det kan synes som klager har vært spesielt sensitiv for støy p g a hjernerystelse hun hadde
ved ankomst feriestedet. Plagene fra det støyende arbeidet har dermed vært større enn de
ellers ville ha vært. Dette er noe en turarrangør ikke kan lastes for. Kompensasjonen for den
mangel ved reisen som støyen utgjør, må ha som utgangspunkt en vanlig frisk kunde. Klager
fikk nytt hotell de siste 6 dagene og er nå tilbudt kr. 5.000,- i prisavslag/kompensasjon.

Reklamasjonsnemnda finner at dette er en passende kompensasjon.

Vedtak:

Reklamasjonsnemnda for pakkereiser kan ikke anbefale kompensasjon utover de tilbudte kr.
5.000,-.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Lund-Eriksen, Star Tour AS

Unn Vestad, Tyrkiareiser AS.