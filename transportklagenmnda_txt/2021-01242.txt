Vedtak i Transportklagenemnda - Fly

Sammendrag

Krav om standarderstatning og dekning av taxiutgifter, reise til og
fra flyplassen, parkeringsutgifter, covid-19-tester og bomavgift.

Nektet ombordstigning. Anført at covid-19-testen var for gammel.

Dato
18.02.2022

Saksnummer
2021-01242

Tjenesteytere
Norwegian Air Shuttle

Klager har i det vesentlige anført

Klager og en medpassasjer skulle reise med DY1792 fra Oslo til Alicante den 29. mai
2021. De ble imidlertid nektet ombordstigning basert på anførselen om at covid-19-
testen de hadde med seg, var for gammel. Klager viser til at det på Norwegians nettsider
sto at testen ikke måtte være mer enn 72 timer gammel ved avgang, mens han fikk
beskjed på Oslo lufthavn om at det var ankomsttiden som gjaldt. Klager anfører at
informasjonen på selskapets nettsider ble endret samme dag, den 29. mai 2021, fra
«upon departure» til «upon arrival».

Klager og medpassasjeren fikk ombooket reisen til ny avgang. Klager har fremsatt krav
om standarderstatning for to personer i henhold til EU-forordning 261/2004 og krav
om at flyselskapet dekker 570 kroner i taxiutgifter, 669 kroner for reisen frem og tilbake
til flyplassen, 120 kroner i parkeringsutgifter på Oslo lufthavn, 600 kroner for to stk.
covid-19-tester og 86 kroner i bomavgifter som følge av den nektede ombordstigningen.

Tjenesteyterne har i det vesentlige anført
Norwegian har i det vesentlige anført følgende:

Passasjeren ble nektet ombordstigning som følge av en utgått covid-19-test. I henhold
til spanske innreiseregler må alle som reiser til Spania oppfylle kriteriene som er oppstilt
i R.D.L. 8/2021 fra 4. mai 2021. Det vises til fremlagt dokumentasjon, som viser at det
krevdes en negativ test utført mindre enn 72 timer før ankomst i Spania. Muligheten til å
reise inn i landet for vaksinerte ble innført for flyvninger etter 7. juni 2021.

Passasjeren hadde i dette tilfellet en covid-19-test som var utført kl. 16.12 den 26. mai
2021. Flyet skulle ankomme kl. 16.05 den 29. mai, men det var 36 minutter forsinket.

I henhold til Norwegians generelle befordringsvilkår artikkel 3.2.2, artikkel 9.1.1 h)
og artikkel 15 må passasjerene vise frem gyldig dokumentasjon ved reise. Dersom
passasjeren ikke kan fremlegge nødvendig dokumentasjon (som pass eller visum),
har Norwegian rett til å nekte passasjeren ombordstigning. Før passasjeren kjøper en
reise med Norwegian, må vedkommende bekrefte å ha lest og godkjent selskapets
befordringsvilkår. Norwegian er ikke ansvarlig for passasjerens mangel på nødvendige
reisedokumenter.

Klager har således ikke krav på verken standarderstatning i henhold til EU-forordning
2610/2004 eller erstatning på annet grunnlag. Klager med reisefølge ble ombooket til en
annen Norwegian-flyvning den 2. juni 2021.

Norwegian kan ikke imøtekomme klagers krav om erstatning i dette tilfellet.

Nemnda bemerker

Spørsmålet er om klager og medpassasjeren ble nektet ombordstigning i EU-
forordningens forstand, noe som kan gi rett på standarderstatning.

EU-forordning 261/2004 artikkel 2 bokstav j definerer hva som utgjør «nektet
ombordstigning» i EU-forordningens forstand. Av bestemmelsen kommer det frem
at avvisning av en passasjer som møter til innsjekking i henhold til vilkårene fastsatt i
artikkel 3 nummer 2, i utgangspunktet utgjør nektet ombordstigning. Unntak fra dette er
når det er rimelig grunn til avvisningen, for eksempel av helse- eller sikkerhetsmessige
årsaker eller fordi reisedokumentene er utilstrekkelige jf. artikkel 3 nummer 2.

Norwegian har anført at klagers covid-19-test var for gammel. Basert på fremlagt kopi
av klagers covid-19-test og oppgitt tidspunkt for flyvningens planlagte ankomst i Spania,
mener nemnda at testen var for gammel. I henhold til de på tidspunktet gjeldende
spanske innreisereglene krevde spanske myndigheter en negativ test utført mindre enn
72 timer før ankomst i Spania. Klagers test var utført kl. 16.12 den 26. mai 2021. Flyets
planlagte ankomst i Spania var kl. 18.15 den 29. mai – altså 74 timer etter gjennomført
test. Klager og medpassasjeren har da ikke rett på standarderstatning.

Klager har videre krevd refusjon av diverse utgifter som ikke er omfattet av dekningen
etter EU-forordningen, og som flertallet (lederen og bransjerepresentantene) mener at
flyselskapet uansett ikke hefter for i et tilfelle hvor det er passasjeren som har hatt en for
gammel test.

Klager har påstått at Norwegian endret sine nettsider med opplysninger om krav til
koronatest. Det har ikke vært bevisføring knyttet til dette. Flertallet bemerker for ordens
skyld at det er passasjerens ansvar å overholde krav til innreiseregler, som kan endre seg
på kort varsel.

Mindretallet, forbrukerrepresentantene, vil bemerke at dersom informasjonen som
lå ute på selskapets nettsider i en periode ikke var korrekt, så er mindretallet av den
oppfatning at selskapet bør imøtekomme klagers krav om erstatning for merutgifter som
følge av den nektede ombordstigningen. Selv om mindretallet er enig i utgangspunktet
om at passasjeren selv har ansvar for å overholde krav til innreiseregler, må passasjeren
kunne stole på at informasjon som gis av selskapet er korrekt. Hvis selskapene er usikre
på hvilke regler som gjelder til enhver tid, bør de unnlate å gi konkret veiledning, men
heller kun henvise direkte til relevante myndigheter for mer informasjon.

Nemnda konkluderte deretter i tråd med flertallets oppfatning.

Vedtak

Transportklagenemnda kan ikke anbefale at klager gis medhold.

Forbrukerrepresentant Borgar Sandvik fikk uventet forfall, og de øvrige medlemmene
fant det forsvarlig å behandle saken med bare én forbrukerrepresentant, jf.
transportklagenemndforskriften § 5-5 femte ledd.