Vedtak i Transportklagenemnda - Fly

Sammendrag

Krav om refusjon av gebyr for navneendring.

Dato
03.03.2020

Saksnummer
2019-02431

Tjenesteytere
Norwegian Air Shuttle

Klager har i det vesentlige anført

Klager skulle bestille en reise for seg selv og en medpassasjer fra Oslo til Trondheim
med avgang 17. april 2019 og retur 23. april 2019. Klager anfører at da hun skulle bestille
reisen, logget hun seg inn på profilen sin på Norwegians nettsted. Informasjonen var
da ferdig utfylt, og hun la til en passasjer. Først da de ankom flyplassen, oppdaget de
at navnet hennes var registrert feil, mens medpassasjerens navn var registrert korrekt.
I stedet for hennes fornavn sto medpassasjerens fulle navn. Etternavnet hennes var
korrekt.

Klager anfører at de forklarte situasjonen overfor en ansatt i en skranke på flyplassen.
Klager opplyser om at den ansatte flere ganger sa at det ikke var noe problem og at det
kunne endres, siden etternavnet og kjønnet på klager var korrekt i bestillingen. Klager
oppfattet det slik at den ansatte utførte endringen kostnadsfritt, siden vedkommende
ikke opplyste om en eventuell kostnad ved navneendringen. Klager anfører at de også
oppfattet at feilen skyldtes en teknisk feil.

Den ansatte de snakket med, sa at alt var i orden, og at navnet på klager var endret
for både utreisen og hjemreisen. Klager anfører at de takket og spurte om det var noe
mer, og da sa den ansatte igjen at alt var i orden. Klager forsto det dermed slik at de
ikke måtte betale noe. Klager var veldig fornøyd med at navneendringen ble utført
kostnadsfritt, og ble dermed svært overrasket da hun én uke senere oppdaget at det var
blitt trukket 1200 kroner fra kontoen hennes. Banken opplyste om at det var Norwegian
som hadde trukket pengene.

Klager lurer på om den ansatte på flyplassen unngikk å fortelle om kostnaden med
vilje, da det hadde vært billigere for dem å bestille nye billetter, og Norwegian tjente
mer penger på at de endret navnet. Klager anfører at det ikke hadde vært mulig for
Norwegian å trekke penger fra kontoen hennes hvis hun ikke hadde hatt en registrert
bruker. Hun har forsøkt å vise til forskrift om prisopplysninger for varer og tjenester
kapittel 3 § 10, uten hell. Klager anfører at etter denne paragrafen pliktet den ansatte å
informere dem om kostnaden før hun gjennomførte endringen. Det strider etter klagers
syn mot generelle avtalerettslige prinsipper å gjøre kravet gjeldende.

Klager krever refusjon av de 1200 kronene som ble trukket fra kontoen hennes.

Tjenesteyterne har i det vesentlige anført
Klager krever refusjon av gebyr for navneendring, påført i henhold til Norwegians
generelle befordringsvilkår.

Norwegian informerer om at alle passasjerer må bekrefte at de har lest og godtar
befordringsreglene, som sier følgende: «Bestillinger kan endres i samsvar med
Billettreglene for den aktive Bestilling. Gjeldende gebyr for endring må betales samtidig
som endring gjøres. Endringen og gjeldende Billettregler for den nye Bestillingen er
akseptert når betaling er gjort. En refusjon vil ikke bli gitt selv om den nye Prisen er
mindre enn den opprinnelige Prisen.»

I og med at passasjerenes billettype var LowFare, var gebyret for navneendring 600
kroner per billett, det vil si 1200 kroner totalt. Det vises til bilde av den aktuelle nettsiden
til Norwegian hvor denne informasjonen står.

På bakgrunn av dette kan ikke klagers krav om refusjon av gebyret for navneendring
imøtekommes i dette tilfellet.

Nemnda bemerker

Passasjeren er selv ansvarlig for at navn som oppføres i bestillingen er korrekt. 

Gebyret for navneendring ved kjøp av LowFare-billett er kroner 600. Dette fremgår av
Norwegians vilkår. At klager fikk hjelp til å foreta navneendringen på flyplassen, kan
ikke ha noen betydning. Selv om det ikke skulle ha blitt opplyst om kostnaden i denne
forbindelse, må det være klagers egen risiko.

Vedtak

Transportklagenemnda - fly anbefaler ikke at klager gis medhold.