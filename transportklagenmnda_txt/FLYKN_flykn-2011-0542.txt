Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
27.04.2012

Saksnummer
542/11F

Tjenesteyter
SAS

Krav om standarderstatning grunnet kansellering.

Klager har i det vesentlige anført:

Klager skulle reise fra Paris til Oslo kl. 11:05 med SK830 den 2. oktober 2011, og videre med
Norwegian til Bardufoss kl. 17:40. SK830 ble kansellert, og klager ble booket om til SK836 som
hadde avgang kl. 20:20, 9 timer senere enn opprinnelig avgang.

På grunn av denne ruteendringen måtte klager endre sin Norwegian billett. Klager ankom
Bardufoss over et døgn senere enn planlagt.

Klager ble tilbudt hotellovernatting, og har i ettertid fått dekket sine faktiske utgifter i
forbindelse med kanselleringen, totalt kroner 4 628. Klager ble ikke informert om sine
rettigheter.

Klager mener han har krav på standarderstatning 250 euro per person i tillegg til sine
merutgifter på kroner 4 628.

SAS har i det vesentlige anført:

SAS beklager at SK830 ble kansellert den 2. oktober 2011. Klager ble tilbudt hotell og mat, og
ble booket om til neste ledige avgang.

Klager har til sammen fått utbetalt kroner 4 628 for sine kostnader i forbindelse med
kanselleringen. Klager kan dessverre ikke motta standardkompensasjon i tillegg.

SAS kan dessverre ikke imøtekomme klagers krav, utover det som allerede er utbetalt.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU forordning 261/2004 artikkel 5.

SAS har i dette tilfellet erkjent at kanselleringen gir rett til standarderstatning som på denne
strekning utgjør 250 euro per person.

Anvendelsen av EU forordningen berører ikke en passasjers rett til ytterligere erstatning på
annet grunnlag.

Kanselleringen førte til at klagerne ble forsinket og til at de ble påført utgifter på til sammen
kr 4.628. SAS er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem. SAS har erkjent at de er
erstatningsansvarlig i dette tilfellet.

I henhold til EU forordningens artikkel 12 skal standarderstatning etter EU forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag.

Klagerne har hatt samlede utgifter på kr 4.628. Utgiftene er erstattet av SAS. Det følger av
ovennevnte bestemmelse at klagerne ikke har rett til standardkompensasjon i tillegg til den
utbetalte erstatning.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Rolf Forsdahl, Reiselivsdirektør Virke