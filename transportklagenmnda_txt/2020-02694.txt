Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
18.11.2020

Saksnummer
2020-02694

Tjenesteytere
Ving Norge AS

Klager har i det vesentlige anført

Klagen gjelder en pakkereise for fem personer til Kreta i perioden 16.05.2020 -
24.05.2020. Totalpris 38 950 kroner. 

Det ble gitt beskjed om kansellering den 23.04.2020 klokken 15:38. 

Årsaken til kansellering: Covid-19 gjorde reisen umulig å gjennomføre pga. forbud mot
innreise i Hellas, reiseforbudet fra norske myndigheter til Hellas og fordi reisen var
umulig å gjennomføre da alle passkontor var stengt etter Covid-19 utbruddet i februar
2020.

Klager har søkt forsikringsselskapet AIG om dekning/erstatning. Klager har ikke blitt
tilkjent dekning/erstatning.

Klagers krav: 10 050 kroner.

Det vises for øvrig til korrespondanse fra klager.

Tjenesteyterne har i det vesentlige anført
Klager hadde en bestilling med avreise den 16. mai 2020. Klager valgte å avbestille
reisen den 23. april 2020, uten å vente på nærmere beskjed fra Ving eller oppdatering
av reiseråd. På dette tidspunkt gjaldt vanlige avbestillingsregler dersom en ønsket å
avbestille.

Vilkår for avbestilling står beskrevet i Vings reisevilkår og fremgår i klagers
reisedokument/bekreftelse mottatt ved bestilling. De står også beskrevet i
avbestillingsbekreftelsen fra den 23. mars 2020.

Den 14. mars kunngjorde Utenriksdepartementet at de frarådet alle reiser som ikke
var nødvendige, i første omgang på reiser frem til den 14. april. Fra den 14. april lød
reiserådet "inntil videre", og det praktiseres med at reisene innstilles fortløpende 2 uker
frem i tid. Dette på grunn av at reiserådene raskt kan endres. Informasjon om dette
fremgår på https://www.virke.no/koronaviruset/#pakkereise.

Først fredag 15. mai kom UD med et forlenget reiseråd som gjaldt for alle reiser til
utlandet frem til 20. august 2020.

På det tidspunktet da klager avbestilte reisen hadde Ving informasjon om regler for
avbestilling på førstesiden på ving.no, i tillegg til at informasjonen finnes i reisevilkårene.
Ving oppfordret alle gjester som tok kontakt med Ving til å ha is i magen og avvente
beskjed fra UD, som i så fall ville lede til at Ving avbestilte reisene og refunderte
innbetalt beløp. På grunn av nedbemanning/permitteringer har vi ikke mulighet til
å finne tilbake til websidene slik de så ut på det tidspunktet. Det stemmer at Politiet
holdt publikumstjenester stengt for fysisk oppmøte i en periode fra den 13.mars. Oslo
Politidistrikt melder på sine egne nettsider at politivakta på Grønland gjenåpnet mandag
20. april. 2020. Siden Ving forsto at mange var bekymret for reisen sin, sendte de ut e-
poster til samtlige kunder med avreise i april og mai, hvor Ving ga dem muligheten til å
booke om reisen til et senere tidspunkt. En slik e-post mottok klager den 25.mars:

"Hei XXXX.
Vi skjønner godt at kanskje du og mange andre er urolige for feriene dere har bestilt
denne våren. Vi gjør alt vi kan for at du skal føle deg så trygg som mulig, og gir deg derfor
nå muligheten til å endre reisen din til et senere tidspunkt til dagsaktuell pris. Du kan
velge mellom alle pakkereisene våre med charterfly som ligger ute til salg, helt frem til
mars 2021. Tilbudet gjelder til og med torsdag 2. april i år. 

For ekstra trygghet og fleksibilitet får du også avbestillings- og endringsforsikringen vår
lagt til på den nye reisen, uten ekstra kostnad. Det betyr at du kan endre reisen din så
mange ganger du vil.

For å endre reisen din må du først gjøre en ny bestilling på ving.no. Fyll deretter ut dette
skjemaet, så sørger vi for å flytte pengene du allerede har betalt over på den nye reisen.
Prisen for den nye reisen er den som gjelder. Det betyr at dersom den nye reisen har
en lavere pris enn den opprinnelige, refunderer vi mellomlegget for selve reisens pris.
Koster den mer, betaler du selv mellomlegget.

Du kan også kontakte oss på telefon, men akkurat nå er det mange som ringer oss og
svartidene er lengre enn vanlig.

Vennlig hilsen
Ving"

Forklaring til § 22. Avbestilling av pakkereisen uten gebyr:
Den reisende har rett til å avbestille pakkereisen før den begynner, uten å betale
gebyr, dersom det inntreffer uunngåelige og ekstraordinære omstendigheter på
bestemmelsesstedet eller i umiddelbar nærhet av dette som i vesentlig grad vil påvirke
gjennomføringen av pakkereisen, eller transporten av personer til bestemmelsesstedet.
Frem til at det foreligger et reelt reiseråd bedømmer myndigheter og reisearrangører
at reiser er mulig å gjennomføre. Ettersom UDs reiseråd justeres kontinuerlig, gjelder
ikke retten til gebyrfri avbestilling før det er relativt klart at reiserådet vil gjelde på
avreisedatoen.

Dersom det ikke foreligger et reiseråd som dekker reisemålet og avreisedato, er det de
alminnelige regler om avbestilling som gjelder, jf. pakkereiselovens § 21. Størrelsen på
avbestillingsgebyret avhenger av de avtalte vilkårene, som typisk hensyn tar hvor nært
avreisedatoen det avbestilles.

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise for fem personer til Kreta i perioden 16.05.2020 -
24.05.2020. Totalpris 38 950 kroner. 

Klager hadde en bestilling med avreise den 16. mai 2020. Klager valgte å avbestille reisen
den 23. april 2020, grunnet Covid-19.

Pakkereisenemnda har delt seg i et flertall og et mindretall.

Flertallet, nemndsleder og reisebransjens representanter, mener at pakkereiseloven
§ 22 ikke kommer til anvendelse når det er mer enn 14 dager før avreise. Når klager
kansellerer før avreise følger det av bransjepraksis og gammel pakkereiselov at det
gjelder en 14 dagers regel etter pakkereiseloven § 22. Det følger av forarbeidene
til ny pakkereise lov at fraværet av 14 dagers regelen ikke skulle være til hinder for
bruk av gammel praksis. Det sentrale er hvorvidt avbestillinger skjer på et tidspunkt
hvor det er unngåelige eller ekstraordinære omstendigheter. Sett i ettertid utviklet
Covid-19 pandemien seg voldsomt etter klagers avbestillingstidspunkt, men på
avbestillingsdatoen kunne man ikke se for seg hvilket omfang pandemien ville utvikle
seg til. Nemnda kan derfor ikke se at klager hadde rett til gebyrfri avbestilling etter
pakkereiseloven § 22 på det tidspunkt han valgte å avbestille reisen. Etter nemnda sin
vurdering er det anledning til å avbestille reisen etter pakkereiseloven § 21 også etter
fristene som følger av alminnelige reisevilkår punkt 5.2. Dette innebærer at klager skal
ha anledning til å avbestille mot et rimelig avbestillingsgebyr etter pakkereiseloven §
21. Dersom dette ikke er konkretisert, som er tilfellet i denne saken, skal det settes til
arrangørens kostnader ved å booke reisen. Dette vil i realiteten innebære at kostnadene
kan settes til arrangørens tap ved en avbestilling jf. alminnelige vilkår for pakkereiser
punkt 5.2 fjerde ledd. Flertallet anbefaler at klager ikke gis medhold i sin klage.

Mindretallet, forbrukerrepresentanten, er av den klare oppfatning at klager i denne
saken må få medhold i sitt krav om gebyrfri avbestilling etter pakkereiseloven § 22.
Selv om UD sitt råd om ikke å reise utenlands i første omgang gjaldt fra den 14. mars
fram til 14. april og reisen skulle ha startet den 16. mai, ble frarådingen «opprettholdt»
inntil videre i pressemelding fra UD datert 3. april 20. Det dreide seg m.a.o. om en
forlengelse av allerede gjeldende fraråding mot å reise utenlands, og ikke et nytt
reiseråd. Mindretallet viser til at avbestilling ble foretatt den 23. april 2020. Covid-19
smitten var under sterk utvikling verden over. Sannsynlighet for en forlenging av UD
sitt reiseråd var derfor stor på dette tidspunktet, noe både bransjen og de reisende må
anses for å være innforstått med. Etter mindretallets oppfatning vil det være urimelig og
i strid med prinsippene i avtaleloven § 36 å kreve at klager skulle ha måttet ventet med å
avbestille sin reise til etter kansellering ble foretatt eller til etter frarådingen ble forlenget
den 3. april 2020.
Etter mindretallets oppfatning kan ikke tidligere bransjepraksis og tidligere lovgivning
om en 14 dagers regel legges til grunn i saker etter ny pakkereiselov. Regelen er ikke
videreført i ordlyden i ny lov eller i de alminnelige vilkår for pakkereiser, og en slik praksis
vil derfor stride mot forbudet i pakkereiseloven § 3 om å fravike loven til ulempe for den
reisende.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager ikke gis medhold.
Vedtaket er fattet under dissens.