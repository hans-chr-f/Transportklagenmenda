Vedtak i Transportklagenemnda
- Kollektivreiser

Sammendrag

Billett kjøpt for sent / klagerett til selskapet

Dato
09.12.2019

Saksnummer
2019-02924

Tjenesteytere
Ruter

Klager har i det vesentlige anført

Klager reiste med T-banen 21.juni 2019 da han ble ilagt gebyr. Klager forklarer at billetten
var i ferd med å bli registrert, men på grunn av tregt mobilnett kom ikke bekreftelsen før
etter at han hadde gått ombord på T-banen. 

Klager krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr på T-banen 21.juni 2019 fordi han hadde kjøpt sin billett for sent.
Billetten må være bekreftet og nedtellingen startet før man passerer kontrollsonen på
stasjonen. Klager kjøpte billetten imens kontrollen pågikk og hadde derfor ikke påbegynt
kjøpet før han passerte kontrollsonen. 

Ruter kan på bakgrunn at dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på T-banen 21.juni 2019 fordi han hadde kjøpt billett for sent.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda legger til grunn opplysningene i gebyrrapporten om at kontrollen startet på
T-bane linje 5 fra Jernbanetorget kl. 12.21.  Klagers kjøp av billett er registrert startet
kl. 12.22.19 og billett eksportert kl. 12.22.21. Dette gjør det lite sannsynlig at det var
tregheter på mobiltelefonen. 

Nemnda legger etter dette til grunn at billetten er kjøpt etter ombordstigning. For øvrig
skal billett være kjøpt allerede før passering av kontrollsonen. Vilkårene for å ilegge gebyr
var til stede. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnd Kollektivtransport finner ikke å kunne anbefale at klager gis
medhold.