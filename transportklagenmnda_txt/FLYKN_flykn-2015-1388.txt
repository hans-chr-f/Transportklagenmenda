Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
31.10.2016

Saksnummer
1388/15F

Tjenesteyter
SAS

Klager har i det vesentlige anført:

Klager skulle reise fra Stavanger til Trondheim den 10. oktober 2014 kl. 16:00 med SK4482.
Flyvningen ble kansellert, og førte til at klager ikke ankom Trondheim før kl. 22:15, 5 timer og 5
min etter opprinnelig ankomst.

Klager krever standarderstatning.

Det vises for øvrig til klagers brev.

SAS har i det vesentlige anført:

SK4482 ble kansellert grunnet lynnedslag. Klagers bestilling ble endret til første mulige avgang
samme dag, kl. 20:35 med SK4196.

Lynnedslag er en ekstraordinær situasjon som fritar selskapet for erstatning i henhold til EU
regulativet.

SAS kan ikke imøtekomme klagers ønske om kompensasjon.

Det vises for øvrig til SAS' brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at kanselleringen
skyldtes at flyet ble truffet av lyn under forutgående flygning. Det nødvendiggjorde teknisk
ettersyn og reparasjon av flyet.

Nemnda har ved den videre vurdering av saken delt seg i et flertall og et mindretall.
Flertallet, lederen og flyselskapenes representanter er av den oppfatning at lynnedslag
må anses som en ekstraordinær omstendighet i forordningens forstand. Flertallet
finner videre godtgjort at kanselleringen ikke kunne vært unngått selv om alle rimelige
tiltak var truffet. Kanselleringen gir etter dette ikke rett til standarderstatning,
og flertallet finner ikke å kunne anbefale at klager gis medhold i sitt krav om
standarderstatning.

Mindretallet, forbrukernes representanter, er av en annen oppfatning. Lynnedslag
må anses å være et alminnelig og hyppig fenomen som flyselskapene må forholde
seg til i sin ordinære drift og kan derfor ikke regnes som en ekstraordinær
omstendighet som fritar selskapene for ansvar. Mindretallet mener klagerne har rett
på standarderstatning.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold i sitt krav om
standarderstatning.