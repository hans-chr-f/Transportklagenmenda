Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
30.09.2021

Saksnummer
2021-00673

Tjenesteytere
Route66USA Info AS

Klager har i det vesentlige anført

Klagen gjelder en pakkereise for en person til USA i perioden 30.08.2020 - 18.09.2020.
Totalpris 70 000 kroner.

Klager betalte reisen 08.11.2019 og avbestilte turen 08.04.2020 grunnet Covid-19.

Klager anfører at reisearrangøren ringte onsdag før skjærtorsdag, den 07.04.2020,
og forklarte at klager måtte være rask med å avbestille reisen for fristen var 14. april
2020 hvis hun skulle få pengene tilbake av forsikringsselskapet. Klager stolte på
reisearrangøren og avbestilte reisen 08.04.2020.

Klager har mottatt flere e-poster fra arrangøren der de skriver at forsikringsselskapet
skal tilbakebetale innbetalt beløp. Klager har lagt frem saken for Europeiske og
Finansklagenemnda, men har ikke fått medhold. Finansklagenemnda anfører at det er
reisearrangøren som skal tilbakebetale klagers utgifter. 

Klager sendte klage til reisearrangøren 05.03.2021. Reisearrangøren har ikke besvart
klagen.

Klagers krav: 70 000 kroner for reisen som ikke ble noe av.

Det vises for øvrig til korrespondanse fra klager.

Tjenesteyterne har i det vesentlige anført
Tjenesteyter har gitt nemnda følgende tilsvar: 
"1) Det er feil rettssubjekt. Route 66 International AS og/eller Route 66 USA Info AS har
ikke gjennomført eller mottatt betaling for noen turer.

2) Reisearrangør og mottaker av beløp var Orgnr: 916 263 260, Route 66 Club Limited.

3) Alle innbetalinger fra kunden til reisearrangør så langt, har gått tapt for reisearrangør
og således også kunde. Dermed plikter forsikringsselskap å betale ut til kunden.

Vi ber om at saken avvises i Pakkereisenemnda, da den ikke er reist mot korrekt selskap.
Videre er det slik at saken ikke på noen som helst måte egner seg for Pakkereisenemnda,
ettersom det kreves omfattende vitneførsel og bevisførsel både fra norske vitner og fra
våre kontorer og fra våre leverandører utenlands, blant annet på Malta og USA."

Det vises for øvrig til korrespondanse fra Route66USA Info AS.

Nemnda bemerker

Klagen gjelder en pakkereise for en person til USA i perioden 30.08.2020 - 18.09.2020.
Totalpris 70 000 kroner.

Klager betalte reisen 08.11.2019 og avbestilte turen 08.04.2020 grunnet Covid-19.

Det fremgår av tjenesteyters e-post av 7. april med vedlegg at de ga sine kunder
råd om å avbestille turen og tjenesteyter opplyste i den forbindelse at det aktuelle
forsikringsselskapet ville dekke kundens tap. For ordens skyld bemerker nemnda at
innholdet i e-posten er sterkt villedende ovenfor kunden og nemnda vurderer innholdet
i brevet som kritikkverdig. Kunden har med andre ord blitt villedet til å avbestille i den
tro at forsikringsselskapet ville dekke kundens tap. Det naturlige i en slik situasjon var
at reisen ble kansellert etter pakkereiseloven § 23 andre ledd og at innbetalt beløp
ble refundert kunden i medhold av pakkereiseloven § 23. Klagers krav om refusjon av
innbetalt beløp fører dermed frem. 

Tjenesteyter har anført at kravet er rettet mot feil rettssubjekt. Det er vist til at Route 66
International AS og/eller Route 66 USA Info AS ikke har gjennomført eller mottatt betaling
for noen turer. Uavhengig av dette følger det av pakkereiseloven § 37 at formidleren skal
oppfylle kravene til arrangører i kapittel 5 og 8, med mindre formidleren dokumenterer
at arrangøren selv oppfyller kravene. Pakkereiseloven § 37 gjelder for formidlerens
forpliktelser særlig hvor arrangøren er etablert utenfor EØS området, altså USA.

Reisen ble avlyst 08.04.2020 og er dermed omfattet av den midlertidige forskriften som
forlenger pakkereiseselskapenes tilbakebetalingsfrist til 3 måneder. Den nye fristen
gjelder alle pakkereiser som ble avlyst eller avbestilt i perioden fra 1. mars til 14. juni
2020. Klager tilkjennes renter på innbetalt beløp fra dagen etter kravet forfalt, det vil si
90 dager etter kanselleringstidspunktet.

Pakkereisenemnda anbefaler at Route 66 International AS og/eller Route 66 USA Info
AS betaler klager 70 000 kroner med tillegg av forsinkelsesrenter fra 90 dager etter
kanselleringstidspunktet. Nemnda anbefaler at utbetalingen skjer innen 14 dager fra
mottagelse av vedtaket.

Vedtak

Pakkereisenemnda anbefaler at klager gis medhold.