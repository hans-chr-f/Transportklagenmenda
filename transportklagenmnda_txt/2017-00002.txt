Vedtak i Transportklagenemnda
- Kollektivreiser

Sammendrag

Ilagt gebyr for manglende billett

Dato
27.03.2017

Saksnummer
2017-00002

Tjenesteytere
Ruter

Klager har i det vesentlige anført

Klager tok den 15. desember trikken fra Dalsbergstien til Rikshospitalet.Ombord
i trikken var det kontroll og klager ble ilagt gebyr. Klager er svært syk og får
arbeidsavklaringspenger (AAP) fra NAV. Klager kjøper billett hver måned og det er første
gang klager har glemt å ta med seg billetten. Klager har stram økonomi og ber derfor om
at gebyret blir slettet.

Tjenesteyterne har i det vesentlige anført
Ruter viser til klagen og gebyret klager ble ilagt på trikk linje 18 den 15.desember 2016 kl
10:25.

Klager ble ilagt gebyr fordi hun ikke kunne vise gyldig billett i denne kontrollen. Hun
hevder at hun denne dagen hadde tatt med seg feil billett, og den gyldige billetten lå
hjemme. I følge Ruters Transportvedtekt, så er det kundens ansvar å sørge for å ha gyldig
billett når man reiser. Billettene er upersonlige, og må derfor være med på reisen, og kan
ikke vises i ettertid. Ruter fastholder på bakgrunn av dette sin avgjørelse i denne saken

Nemnda bemerker

Nemnda legger til grunn at klager ved kontroll på trikken mellom Dalsbergstien og
Rikshospitalet den 15. desember 2016 ikke kunne vise fram gyldig billett da hun hadde
glemt 30-dagers periode billetten hjemme. 

Det fremgår av Ruters transportvilkår punkt 5 at den reisende plikter å ha gyldig billett
før ombordstigning eller før passering av kontrollsone. 

Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig. 

Vilkårene for å ilegge gebyr var til stede. 

Periodebilletten er et upersonlig reisekort og det er ikke tilstrekkelig å vise et reisekort i
ettertid. 

Nemnda kan ved sin vurdering av klagen ikke legge vekt på den reisendes sykdom og/
eller dårlig økonomi.

Nemda finner ikke å kunne anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.

Vedtaket er enstemmig.