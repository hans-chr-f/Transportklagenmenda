Vedtak i Transportklagenemnda - Fly

Sammendrag

Krav om refusjon av utgifter og standarderstatning grunnet nektet ombordstigning. 

Dato
28.11.2016

Saksnummer
2016-00218

Tjenesteytere
Norwegian

Klager har i det vesentlige anført

Klager skulle reist fra Chania til Oslo den 21. juli 2015 kl. 21:20 med DY1897.
Klagers kjæreste er utenlands statsborger med gyldig oppholdstillatelse i Norge.
Oppholdstillatelsen gikk ut i mai, men hun har fått forlenget denne, noe som ikke
fremkommer i hennes pass. 

På utreisen ble det ikke spurt om å fremvise pass, men på returen oppstod problemer da
det ikke fremgikk av hennes pass at oppholdstillatelsen var forlenget. 

Klager tok kontakt med norsk politi slik at de kunne oversende dokumentasjonen på
hennes oppholdstillatelse. Politiet forsøkte å kontakte Norwegian for å si at hun kunne
være med på flyet tilbake, men de hadde liten forståelse for dette. Etter hvert godtok
også greske innsjekkingsassistenter samt gresk politi dette og forsøkte på kontakt med
Norwegian uten at det ble vist forståelse for dette. Det var således Norwegian og ikke
norsk eller gresk grensekontroll som nektet kjæresten ombordstigning.

På grunn av manglende kontakt med Norwegian ble dokumentasjonen fra politiet i
Norge oversendt gresk politi og senere innstemplet i hennes pass slik at det formelle nå
var i orden. 

Klager og kjæresten ble nødt til å kjøpe nye flybilletter hjem. De ble videre påført utgifter
til hotell i Chania mm.

Klager krever standarderstatning samt refusjon av utgifter i forbindelse med nektet
ombordstigning. 

Tjenesteyterne har i det vesentlige anført

Klagers kjæreste presenterte seg på flyplassen i Chania med et pass som viste at hennes
oppholdstillatelse var gått ut i mai 2015. Siden passasjeren ikke kunne vise til et pass
med gyldig oppholdstillatelse ved innsjekk ble hun nektet å reise. 

Norwegian viser til sine vilkår:

«Passasjeren er selv ansvarlig for å fremskaffe alle nødvendige reisedokumenter,
inkludert visa, samt etterfølge alle lover, forskrifter og øvrige myndighetsbestemmelser
knyttet til reisen i de land passasjeren flyr fra, til eller hvor du er i transitt. Flyselskapet er
ikke ansvarlig for de følger det måtte få for passasjerer fordi de ikke har skaffet til veie
slike nødvendige dokumenter eller visa eller ikke overholder gitte lover, forskrifter, krav
eller ordre.»
Befordring (9.1.2)
«Vi kan også nekte å befordre deg og din bagasje dersom en eller flere av følgende
forhold har funnet sted, eller vi har grunn til å tro at de kan komme til å skje: a) slike tiltak
er nødvendig for å overholde gitte lover, forskrifter eller andre bestemmelser gitt av
offentlig myndighet.»

Norwegian kan ikke imøtekomme kravet om refusjon av flybilletter, EU kompensasjon
eller andre kostnader.

Nemnda bemerker

Passasjerene plikter selv å sørge for å ha nødvendige reisedokumenter herunder
visum. Manglende visum kan føre til at passasjeren ikke får reise inn i vedkommende
land. Flyselskapet er ansvarlig for å kontrollere at passasjerene har nødvendige
reisedokumenter. Dersom selskapet tar med passasjerer som ikke har papirene i orden,
kan selskapet bli ilagt en bot av vedkommende land. Selskapet må videre besørge retur
av passasjeren.

Nemnda legger på bakgrunn av de foreliggende opplysninger at klagers kjæreste ikke
kunne fremlegge gyldig visum ved innsjekk i Chania. Norwegian var således berettiget
til å avvise henne. Etter nemndas vurdering er det i denne sammenheng uten betydning
at Norwegian ikke nektet henne å reise til Hellas. Passasjeren har selv ansvaret for å ha
papirene i orden.

Det er uklart for nemnda hva som faktisk ble rettet opp før gaten stengte før flyavgang.
Så vidt nemnda forstår ble det ikke fremlagt en skriftlig bekreftelse fra norske
myndigheter om at kjæresten hadde visum, og Norwegian var etter nemndas vurdering
fortsatt berettiget til å avvise kjæresten.  Avvisningen gir følgelig ikke rett til erstatning, og
nemnda finner ikke å kunne anbefale at klager gis medhold.

Vedtak

Transportklagenemnda-fly finner ikke å kunne anbefale at klager gis medhold.