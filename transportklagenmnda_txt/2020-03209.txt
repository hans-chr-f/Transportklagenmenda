Vedtak i Transportklagenemnda - Fly

Sammendrag

Krav om full refusjon grunnet kansellering som følge av covid-19 pandemien.

Dato
11.05.2021

Saksnummer
2020-03209

Tjenesteytere
Supersaver
Norwegian Air Shuttle

Klager har i det vesentlige anført

Klager hadde bestilt en reise fra Bergen til Berlin via Oslo hos Supersaver med
Norwegians flight DY605 og DY1104 for reise 10. april 2020.  Den 8. april ble klager
informert om at reisen var kansellert.

Klager har kun mottatt kroner 511,29 av totalt kroner 886. Klager krever hele beløpet
refundert.

Videre krever klager standarderstatning i henhold til EU-forordning 261/2004.

Tjenesteyterne har i det vesentlige anført
Supersaver har i det vesentlige uttalt: 

Klagers reise ble kansellert som følge av den pågående covid-19 pandemien. Supersaver
har refundert klagers billett i henhold til sine vilkår. 

Norwegian har ikke avgitt uttalelse til nemnda.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk klager beskjed om kanselleringen den 8. april,
mindre enn to uker før avgang. 

I spørsmålet om standarderstatning har nemnda delt seg i et flertall og et mindretall. 

Flertallet, lederen og forbrukerrepresentantene, mener at mye kan tyde på at
kanselleringen skyldtes den pågående covid-19-pandemien. I og med at flyselskapet ikke
har inngitt tilsvar til nemnda, kan flertallet imidlertid ikke se at flyselskapet har godtgjort
hva som var årsaken til kanselleringen. Flertallet mener derfor at klager har krav på
standarderstatning på 250 euro. 

Mindretallet, bransjerepresentantene, mener flyvningen er kansellert som følge av
ekstraordinære omstendigheter som etter forordningen fritar erstatningsplikten. Selv
om flyselskapet ikke har inngitt tilsvar til nemnda har Norwegian oppgitt at årsaken
til kanselleringen var på grunn av Covid-19 i en e-post til klager. Med tanke på at
flyvningen var den 10. april 2020 - kort tid etter at Europa i stor grad stengte ned -
mener mindretallet at dette helt åpenbart må være årsaken. Det foreligger således
sannsynlighetsovervekt, og Norwegian skal ikke betale standarderstatning.

Klager har fremsatt krav om refusjon av billettene, noe hun har krav på i henhold til
EU-forordning 261/2004 artikkel 8 nummer 1. I dette tilfellet har klager mottatt kroner
511,29 av totalt kroner 886. Supersaver har ikke kommentert hva som er årsaken til at
beløpet ikke samsvarer med prisen klager betalte. Nemnda antar at differansen er et
administrativt gebyr.

Nemnda kan ikke se at Supersaver har godtgjort at de har hjemmel verken i lov eller
avtale for å kreve et administrativt gebyr i tilfeller hvor flyselskapet kansellerer. Dersom
Supersaver hadde fremlagt et avtalerettslig grunnlag, mener nemnda uansett at et
slik administrativt gebyr er urimelig når det er flyselskapet som kansellerer reisen, jf.
avtaleloven § 36. Det vises i den forbindelse til sak 2020-02445 og sak 2020-01608. 

Nemnda anbefaler derfor at hele billettbeløpet refunderes til klager, med fradrag av
allerede utbetalt beløp.

Vedtaket er fattet med den dissens som fremgår over.

Vedtak

Transportklagenemnda anbefaler at Norwegian betaler standarderstatning til klager på
250 euro og at Supersaver utbetaler 375 kroner til klager.