Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
21.03.2012

Saksnummer
422/11F

Tjenesteyter
Widerøes Flyveselskap AS

Krav om standarderstatning grunnet kansellering.

Klager har i det vesentlige anført:

Klager skulle reise fra Brønnøysund via Trondheim til Oslo den 14. juli 2011, og videre samme
dag fra Oslo til New York via London.

Da klager ankom Brønnøysund Lufthavn, fikk han beskjed om at flyet fra Brønnøysund til
Trondheim, WF701, var kansellert. Klager ble booket om til direkteflyet til Oslo, men måtte
forlate kofferten sin da han ikke ville rekke å sjekke denne inn på nytt i Oslo med kun en halv
times connection.

Det var både fysisk og psykisk belastende for klager å løpe gjennom flyplassområdet og
sikkerhetskontrollen på Gardermoen.

Klager krever kompensasjon for kanselleringen, samt erstatning for klær han måtte kjøpe for
sitt to ukers opphold i USA.

Widerøe har i det vesentlige anført:

Kanselleringen skyldtes en feil ved hydraulikk pumpe på en av motorene.

Ved kansellering har passasjeren krav på omruting eller full refusjon. Klager valgte i dette
tilfellet omruting.

Det ligger ikke under flyselskapets erstatningsansvar å erstattet utgifter ut over ombooking
til endelig bestemmelsessted. Klagers kontrakt med Widerøe endte i Oslo. Klager må derfor
henvende seg til sitt forsikringsselskap vedrørende erstatning av klær.

Widerøe kan ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at klagers flygning ble
kansellert, og at klager ble omrutet med SAS.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil ved en hydraulikkpumpe på en av motorene. Nemnda
legger på bakgrunn av de foreliggende opplysninger til grunn at feilen oppsto uten forvarsel til
tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning etter
forordningen..

Klager ble omrutet med SAS. Grunnet den forsinkelse det medførte, var det ikke mulig for
klager å ta med bagasjen sin. Klager måtte reise videre til Heathrow og USA uten bagasje.
Han ble påført utgifter til kjøp av klær m.v. Flyselskapet er i henhold til luftfartsloven § 10-20
ansvarlig for tap som følge av forsinkelse, med mindre selskapet godtgjør at det har tatt
alle forholdsregler som med rimelighet kan kreves for å unngå tapet, eller dette ikke har
vært mulig for dem. Flyselskapets ansvar slutter ikke nødvendigvis på bestemmelsesstedet,
slik Widerøe anfører. Ansvaret gjelder i utgangspunktet ethvert tap som er en følge av
innstillingen/forsinkelsen. Tapet må imidlertid være påregnelig. Tapet må dokumenteres.

Nemnda legger på bakgrunn av de foreliggende opplysninger til grunn at Widerøe i dette
tilfellet ikke hadde mulighet til å unngå forsinkelsen og tapet. Widerøe plikter således ikke å
erstatte klagers tap.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines.