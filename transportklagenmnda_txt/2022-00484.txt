Vedtak i Transportklagenemnda - Fly

Sammendrag

Krav om refusjon av nye SAS-billetter. Kjøpte
aldersrabatterte billetter hos Norwegian ved en feil.

Dato
26.06.2022

Saksnummer
2022-00484

Tjenesteytere
Norwegian Air Shuttle

Klager har i det vesentlige anført

Klager skulle reise med DY751 fra Trondheim (TRD) til Tromsø (TOS) via Oslo (OSL) 16.
desember 2021. Klager ble nektet innsjekk av Norwegians personell fordi hun reiste med
en ungdomsbillett som hun var for gammel til å benytte seg av. Klager forsøkte å forklare
at det må ha hendt en feil fra selskaptes side under bestilling online, da det ikke var et
bevisst valg fra hennes side. 

Klager krever at Norwegian refunderer utgiften til nye billetter med SAS.

Tjenesteyterne har i det vesentlige anført
Klager krever erstatning for nye flybilletter med SAS og kompensasjon etter EU-
forordning 261/2004 om flypassasjereres rettigheter. Dette kreves som følge av at klager
ble nektet ombordstigning på flyvning DY751 den 16. desember 2021. 

Klager hadde bestilt en billett med rabattkoden Under26. Vilkår for å reise med
en slik billett er at man er mellom 12 og 25 år, og at man kan fremvise gyldig ID
ved innsjekk etter gate. At reisen har blitt bestilt med denne rabattkoden fremgår
tydelig av oppsummeringen av billetten, som man må lese gjennom før man får
gjennomføre bestillingen. Norwegian viser her til fremlagt utklipp av en booking gjort
med rabattkoden Under26. At rabattkoden er aktivert, fremgår like tydelig som hvor man
skal reise fra og til. 

Da klager ikke kunne vise gyldig ID på at vedkommende var under 26 år gammel, ble
de nektet ombordstigning. Norwegian kan ikke imøtekomme kravet om refusjon av nye
billetter, da klager ikke hadde gyldig billettype. 

Det at klager kom med flyvningen på reisen til destinasjonen er ikke et argument for
at Norwegian har anerkjent at klager kunne reise med flyvningen. Norwegian foretar
stikkprøver av ID, slik det fremgår av selskapets betingelser for ungdomsbillett. Klager
hadde blitt nektet ombordstigning også på forrige flyvning dersom en slik stikkprøve
hadde funnet sted.

Vedrørende krav om kompensasjon etter 261/2004:
En passasjer kan ha rett på erstatning etter EU forordning 261/2004 om flypassasjerers
rettigheter dersom flyvningen de har bestilt blir kansellert, forsinket i mer enn 3 timer,
eller de blir nektet ombordstigning. Klager ble nektet ombordstigning på grunnlaget
redegjort for ovenfor. I denne saken så gikk også flyvningen som normalt. Det vises her
til vedlagt Movement Log.

Da passasjeren ikke hadde blitt nektet ombordstigning dersom de hadde hatt riktig
billett, og flyvningen gikk som normalt, kan Norwegian ikke imøtekomme kravet om
kompensasjon etter EU-forordningen.

Nemnda bemerker

Klager har sannsynliggjort at det er en feil i Norwegians systemer som har gjort at klager
har fått 'Under26'-billetter. Norwegian har ikke kommentert dette. Det er ingenting som
tyder på at klager har kjøpt slike billetter bevisst.

Nemnda mener uansett at Norwegians nektede ombordstigning og krav om å kjøpe nye
billetter virker lite rimelig i den oppståtte situasjonen. Klager benyttet en rabattkode det
ikke var grunnlag for, og fikk dermed billigere billetter enn klager hadde krav på. Nemnda
mener at den naturlige løsningen da må være at klager dekker mellomlegget mellom
alminnelige LowFare-billetter og billigbillettene.

I den situasjonen som har oppstått anbefaler nemnda at Norwegian refunderer klagers
tilleggsutgifter til nye billetter, fratrukket LowFare-billetter som klager skal dekke.

Vedtak

Transportklagenemnda anbefaler at Norwegian refunderer klagers utgifter til ny flybillett,
fratrukket LowFare-billetter.