Vedtak i Pakkereisenemnda

Sammendrag

Krav om erstatning grunnet forsinkelse.

Dato
..

Saksnummer
257/13P

Tjenesteyter
Apollo Reiser AS

Saken gjelder:

Krav om erstatning grunnet forsinkelse.

Klager har i det vesentlige anført:

Klager skulle reise fra Oslo til Kreta den 28. september 2013 kl. 17:55 med Novair, rute nr.
NVR253. Flyavgangen ble imidlertid forsinket grunnet teknisk feil, slik at flyet først forlot Oslo
Lufthavn Gardermoen den 29. september kl. 05:19. Klager og hennes reisefølge mistet 11
timer av sin ferie og mener de bør få en kompensasjon. I ventetiden på Gardermoen fikk de
kr. 150 til mat og drikke måtte de kjøpe selv. De fikk en halv natt på hotell før de måtte opp kl.
02:30.

Klager krever kr 3.200 i kompensasjon for forsinkelsen og viser til en artikkel om
flypassasjerers rettigheter som sto i VG på avreisedagen.

Apollo har i det vesentlige anført:

Under flyturen før flyet ankom Oslo, det vil si på flyvningen fra Santorini til Oslo om
formiddagen den 28. september, mottok de en indikering på en motor som måtte
kontrolleres. Ved kontrollen ble det oppdaget en feil som måtte repareres før flyet kunne
fortsette på neste rotasjon, altså flyvningen fra Oslo til Kreta samme kveld. Novairs tekniske
avdeling fikk sendt reservedeler til Oslo Lufthavn Gardermoen. Disse ankom om kvelden og
reparasjonsarbeidet kunne starte. Den tekniske feilen kalles for «bleed fault».

Det tok dessverre lang tid å reparere feilen, og det ble derfor leid inn et fly fra Euro Atlantic.
Alle passasjerer fikk tilbud om måltider og innkvartering på hotell i ventetiden. Flyavgangen
ble kl. 05:19 den 29. september.

Forsinkelsen på flyvningen til Kreta ble 11 timer og 1 minutt. Apollo viser til rapport fra Novairs
tekniske avdeling.

Feilen var ikke noe som kunne vært forutsett eller tatt forholdsregler for.

Apollos oppfatning er derfor at det ikke er grunnlag for erstatning eller refusjon av utgifter
etter EU-forordning 261/2004 eller Alminnelig vilkår for pakkereiser pkt. 8.2.

Nemnda bemerker:

Den rett til erstatning flypassasjerer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt. Reklamasjonsnemnda har tidligere lagt til
grunn at også når det gjelder tekniske feil, er det flyselskapet som må godtgjøre at slike feil er
«ekstraordinære omstendigheter» i forordningens forstand. Det er flyselskapet som har størst
mulighet til å påvirke og forhindre at tekniske feil oppstår. Også preventive hensyn tilsier at
flyselskapet i utgangspunktet må bære ansvaret også ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som forordningen krever for å bli fritatt for ansvar.

I det foreliggende tilfelle har flyselskapet opplyst at feilen skyldes at det oppsto feil på en VBV
Actuator (Bleed Valve master acturator). Dette er en feil som må rettes før flyet kan ta av, fordi
feilen blant annet fører til høyere drivstoff-forbruk.

Luftfartstilsynet har funnet dokumentasjonen tilstrekkelig, og har ikke hatt bemerkninger til
flyselskapets bekrivelse av den tekniske feilen. Etter dette legger nemnda til grunn at feilen
oppsto uten forvarsel til tross for rutinemessig teknisk vedlikehold. Etter nemndas vurdering
var det ikke praktisk mulig å treffe tiltak for å unngå feilen som førte til forsinket avgang til
Kreta. Forsinkelsen gir derfor ikke rett til erstatning etter EU-forordningen.

Imidlertid utgjør en forsinkelse på så vidt over 11 timer en mangel ved reisen i
pakkereiselovens forstand uten hensyn til forsinkelsens årsak når reisens varighet er mellom
5 - 8 døgn, jfr. Alminnelige vilkår for pakkereiser punkt 8.2 V.

En slik mangel gir grunnlag for prisavslag.

Arrangøren har i tillegg et omsorgsansvar for passasjerene på flyplassen.

Det er opplyst at de to passasjerene klagen gjelder fikk utbetalt kr 150,- til mat, samt at de fikk
en halv natt på hotell før de måtte opp kl. 02.30.

Nemnda finner at utgiftsdekningen ikke er i samsvar med regelverket.

Nemnda finner at passasjerene har krav på prisavslag på grunn av forsinkelsen.

De mistet i realiteten mistet en dag på reisemålet. I stedet for å komme frem ca. kl. 23.00,
landet de først ca. kl. 10.00 neste morgen. Den første dagen er da i praksis ødelagt.

Nemnda anbefaler at klagerne får tilbakebetalt en dagsandel, hvilket utgjør kr 2.310.

Vedtak:

Klagenemnda for pakkereiser anbefaler at det gis et prisavslag tilsvarende en dagsandel,
hvilket utgjør kr 2.310.

Vedtaket er enstemmig.