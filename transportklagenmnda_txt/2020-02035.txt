Vedtak i Transportklagenemnda - Fly

Sammendrag

Krav om refusjon av administrasjonsgebyr ved kansellering av reise.

Dato
18.01.2021

Saksnummer
2020-02035

Tjenesteytere
Flighttix.dk
LOT Polish Airlines

Klager har i det vesentlige anført

Klager skulle reise fra Oslo til Tokyo via Warszawa den 03. april 2020. Klager hadde
bestilt reisen gjennom reisebyrået Flighttix. Den 22. mars mottok klager informasjon
om at reisen var blitt kansellert som følge av covid-19. Klager tok derfor kontakt med
reisebyrået for å få refundert billetten, men fikk ikke noe svar fra Flighttix. 

Når Transportklagenemndas sekretariat mottok saken, hadde klager fremmet et krav
om full refusjon pålydende kr 2 768. Underveis i saksbehandlingen refunderte Flighttix
billettene trukket fra et administrasjonsgebyr på kr 410, slik at klager kun fikk utbetalt
kr 2 357. Klager mener imidlertid at administrasjonsgebyret reisebyrået har tatt er altfor
høyt da det tilsvarer nesten 20 % prosent av billettprisen.

Klager krever administrasjonsgebyret pålydende kr 410 refundert.

Tjenesteyterne har i det vesentlige anført
Flighttix har ikke inngitt tilsvar i saken.

LOT Polish Airlines har vist til at klagers flyvning LO482 den 03. april ble kansellert
på grunn av covid-19. Som følge av covid-19 suspenderte polske myndigheter alle
internasjonale reiser i Polen. Flyselskapet viser til at klager har rett til refusjon, men at
det er reisebyrået som må håndtere refusjonsprosessen.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. 

I denne saken er det ikke fremmet krav om standarderstatning. Nemnda legger uansett
til grunn at kanselleringen skyldtes covid-19, som nemnda anser som en ekstraordinær
omstendighet utenfor flyselskapenes kontroll. Nemnda kan derfor ikke se at det er
grunnlag for standarderstatning i dette tilfellet.

Flighttix har refundert beløpet for reisen, med unntak av et administrasjonsgebyr på kr
410. Spørsmålet blir om Flighttix hadde anledning til å kreve et slikt gebyr.

Det følger av Flighttix generelle reisebetingelser punkt 6.1 at hvis en allerede reservert
reise kanselleres eller endres etter forespørsel fra flyselskapet eller passasjeren, vil det
kunne påløpe kostnader i tilknytning til dette. Videre i punkt 6.1 står det at ved en slik
anledning, vil Flighttix i tillegg kreve et administrasjonsgebyr. Administrasjonsgebyrets
størrelse er i henhold til vedlegg 1.1 til de generelle reisebetingelsene. 

Etter nemndas syn kommer det klart frem av vilkårene at Flighttix kan at et
administrasjonsgebyr på 410 kroner i tilfeller som dette, og i utgangspunktet skal en slik
avtale holdes.

Nemnda mener imidlertid at det i dette tilfellet er urimelig av Flighttix å ta et slikt gebyr
og avtalevilkåret settes derfor til side i medhold av avtaleloven § 36. Passasjeren har krav
på full refusjon av billetten ved en kansellering fra flyselskapets side, og reisebyrået kan
ikke la passasjerene ta regningen for reisebyråets ekstraarbeid i denne sammenheng.
Dette ble også lagt til grunn i sak 2020-01608 og sak 2020-02445.

Nemnda anbefaler derfor at klager gis medhold.

Vedtak

Transportklagenemnda–fly anbefaler at Flighttix refunderer adminstrasjonsgebyret på kr
410.