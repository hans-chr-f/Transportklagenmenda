Tjenesteyter følger ikke vedtaket i saken (21.02.2023)
Kommentar fra tjenesteyter:

Flyselskapet viser til at flyplassen i Istanbul var stengt av flyplassmyndighetene pga
værsituasjonen og at dette var utenfor flyselskapets kontroll.

Vedtak i Transportklagenemnda - Fly

Sammendrag

Krav om standarderstatning for kansellert avgang.

Dato
14.02.2023

Saksnummer
2022-02542

Tjenesteytere
Turkish Airlines

Klager har i det vesentlige anført

Klager skulle reise den 10. mars 2022 med Turkish Airlines fra Istanbul til Oslo med
TK1752 som hadde planlagt avgang kl. 12.05. På avreisedagen ble flyvningen kansellert
uten nærmere forklaring. Klager fikk ikke tilbud om omruting. 

Han sendte en klage til flyselskapet og krevde standarderstatning, men fikk avslag og
til svar at kanselleringen skyldtes Covid-19 pandemien og at i slike situasjoner pleide
flyselskapet alltid å kontakte sine passasjer og tilby assistanse til ombooking og eventuelt
annet som for eksempel mat og drikke i ventetiden.

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Turkish Airlines har anført at kansellingen skyldtes reguleringer i luftrommet  (såkalt ATC
- Air Traffic Control) på grunn av snøvær.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå kanselleringen. 

Transportklagenemnda har i sin henvendelse om tilsvar forklart flyselskapet hva som
kreves av dokumentasjon ved uregelmessigheter som følge av været. Turkish Airlines har
fremlagt et dokument på tyrkisk med en engelsk oversettelse, men dette dokumentet
sier ingenting om den konkrete flyvningen annet enn at den var kansellert. Det er
ikke fremlagt opplysninger eller dokumentasjon (f.eks. værrapporter/METAR) med
forklaringer til Transportklagenemnda som viser årsaken til kanselleringen av TK1752,
eller hva som ble gjort for å minimere ulempene overfor passasjerene. Nemnda legger
etter dette til grunn at klager har krav på standarderstatning. 

Ved kansellering har passasjeren rett til å få valget mellom refusjon av den fulle
billettprisen eller omruting snarest mulig til bestemmelsesstedet på tilsvarende
transportvilkår, jf. EU-forordning 261/2004 artikkel 8 nummer 1. Turkish Airlines har ikke
opplyst om klager fikk tilbud om omruting. Klager har opplyst at han ikke fikk et slikt
tilbud. Nemnda anbefaler derfor at Turkish Airlines refunderer billettprisen til klager
dersom dette ikke allerede er gjort.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnd anbefaler at Turkish Airlines utbetaler standarderstatning på 400
euro, samt refunderer billettprisen til klager dersom dette ikke allerede er gjort.