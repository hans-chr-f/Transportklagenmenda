Vedtak i Pakkereisenemnda

Sammendrag

Krav om ytterligere prisavslag da klager ikke fikk
rom som bestilt før etter 2 døgn pga. overbooking.

Dato
31.05.2016

Saksnummer
228/15P

Tjenesteyter
Ving Norge AS

Saken gjelder:

Krav om ytterligere prisavslag da klager ikke fikk rom som bestilt før etter 2 døgn pga.
overbooking.

Klager har i det vesentlige anført:

Klager bestilte en ukes bryllupsreise til SENTIDO Port Royal Villas & Spa, Kolymbia, Rhodos
med innkvartering i «Dublettrom suite» med privat basseng.

Ved ankomst var hotellet overbooket og de fikk først det bestilte rommet etter to dager.

Klager bestilte bryllupsreisen og suiten med privat basseng for å ha fred og ro for seg og
sin gravide kone. Reisen ble bestilt for penger de fikk i forbindelse med bryllupet slik at
de hadde alle fasiliteter helt i nærheten og privat. For klager og hans gravide kone skapte
overbookingen unødvendig stress og frustrasjon.

Klager viser til at Ving kaller det bungalow med havutsikt, men de fikk et ordinært rom i en
blokk uten sol før på kvelden!

Klager fikk 2 netter på et rom de ikke hadde bestilt og krever en refusjon på totalt kr 9.354.

Det vises for øvrig til klagers brev.

Ving har i det vesentlige anført:

I følge informasjonen som er registrert på saken hadde Vings representanter løpende kontakt
med klager og hotellet i anledning overbookingen.

Dessverre kan det skje at hotellene overbooker kapasiteten sin og hvor tilbud om alternativ
innkvartering vil bli gitt. Da hotellet ikke kunne tilby rom med privat basseng før etter to dager
fikk klager bo i en bungalow med havutsikt.

Ved overbooking har man krav på kompensasjon for redusert feireutbytte ved å måtte bruke
tid på å bytte rom eller hotell og for et eventuelt avvik i standard. Ving kan ikke se at klager har
krav på full refusjon av reisens pris for den delen av reisen som ble berørt.

Prisforskjellen mellom bestilt romtype, og rom i bungalow med havutsikt som de fikk
bo i, utgjør 444 euro for to netter. Ving har tilbudt refusjon av differansen og lagt til en
kompensasjon på ca. kr 2.500 for at de fikk bo to netter i en bungalow med havutsikt fremfor
avtalt romtype.

Ving opplyser om at grunnprisen som gjesten har regnet ut i fra, kr 16.195 pr. person, dekker
både flyreise og hotell.

Ving har ikke funnet det rimelig å tilby et kostnadsfritt opphold i to døgn i og med at klager
disponerte en bungalow med havutsikt på hotellet disse to dagene.

Ving har refundert totalt kr 6.500.

Det vises for øvrig til brev fra Ving.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Partene er enige om at klageren ikke fikk det rommet han hadde bestilt før etter to dager.
Årsaken til dette var overbooking. Partene er uenige om hva slags rom klager fikk disponere
i de to dagene. Arrangøren beskriver det som en bungalow med havutsikt, mens klageren
beskriver rommet som et ordinært rom i en blokk med sol først om kvelden. Nemnda legger
klagerens beskrivelse til grunn.

Spørsmålet i saken er hvilket prisavslag mangelen skal føre til. Klageren har krevd kr 9.254,
som utgjør det han har betalt for flyreise og opphold i to netter. Arrangøren har refundert kr
6.500.

Etter nemndas syn har klageren krav på å få refundert det hotelloppholdet for to netter
kostet. I mangel av opplysninger om hva den suiten klageren hadde bestilt kostet pr. natt,
finner nemnda at prisavslaget skjønnsmessig bør fastsettes til kr 8.000.

Vedtak:

Pakkereisenemnda anbefaler at klageren får et prisavslag på kr 8.000, hvorav kr 6.500 allerede
er utbetalt.

Vedtaket er enstemmig.