Vedtak i Pakkereisenemnda

Sammendrag

Saken gjelder diverse forhold ved rundtur på Cuba.

Dato
25.09.2012

Saksnummer
70/12

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Destinasjon: Cuba

Antall reisende: 2

Reisens pris: 38.136,-

Tidspunkt: 111111 - 211111

Saken gjelder:

Saken gjelder diverse forhold ved rundtur på Cuba.

Klager har påberopt følgende forhold:

* På Gardermoen kl. 0400 om morgenen ble de avkrevet visum for å sjekke inn bagasjen. De
hadde betalt kr. 475,- per person til Star Tour for visum.

Ca. 2 uker før avreise hadde de kontaktet Star Tour og etterlyst visaene og fikk da beskjed
om at det ikke var nødvendig med visum ved avreise, men at de ville få det som gruppe ved
ankomst Havanna. Først kl. 05.30 avreisedagen fikk de kontakt med Star Tour, som da ikke
kunne hjelpe. I mellomtiden gikk flyet.

To andre par som skulle på samme tur, hadde fått sine visa og fikk derfor sjekket inn og reist.
Det ble til slutt besluttet at klagerne skulle ta samme fly neste morgen etter at de hadde fått
nye billetter og visa brakt til hotellet.

* Ca kl. 20.30 neste kveld kom de til hotellet i Havanna og traff reiseleder.

De ble da fortalt at rundreisen skulle starte allerede neste morgen slik at de måtte opp kl.
03.15. De var trette etter en lang reise og fikk lite utbytte av turen neste dag. De hadde også
mistet fellesmøtet den første kvelden hvor det ble gitt opplysninger om reisen. De opplevde
derfor en del ting på rundreisen som overrasket dem, men ikke de øvrige reisende som hadde
vært på fellesmøtet.

* Tilbake i Havanna var det ikke noe program fredag og lørdag før hjemreise.

Reiseleder hadde med en ny gruppe på byrundtur lørdag. Klagerne mener de burde ha fått
tilbud om å være med på den turen i og med at de hadde gått glipp av den tilsvarende turen
fordi de kom en dag senere.

* Ved avreise til flyplassen søndag hadde det ikke blitt bestilt buss.

* Flyet ble forsinket slik at de ikke rakk flyet videre fra Paris til Oslo, men måtte overnatte i
Paris. Resultatet ble at to hele dager gikk bort for klagerne.

Star Tour har opplyst at det oppsto en misforståelse ved deres kundesenter om
visumplikten fordi det ved charterfly ikke er nødvendig med visum på forhånd, men det
er visumplikt på rutefly.

I forbindelse med hjemreisen ble det en 3 t forsinkelse på grunn av forsinket innkommet fly.
Flyselskapet har forklart dette med «aircraft damage».

Flyselskapet ordnet med overnatting i Paris og fly til Oslo neste dag.

Når det gjelder dagsprogrammet, hadde klagerne fått opplyst på forhånd at det dag 2 var
avreise for rundturen og at det i stedet ble tid til egen disposisjon i Havanna dag 8 og 9.

Som kompensasjon har Star Tour tilbudt 2 dagsandeler per person, totalt kr. 7.200,-,
alternativt et reisegavekort på kr. 10.000,-.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
§ 6-1 i pakkereiseloven. Mangler kan føre til prisavslag med mindre de blir avhjulpet innen
rimelig tid. I dette tilfelle skulle Star Tour etter avtalen skaffe visum, men ved en misforståelse
ble det ikke gjort i tide. Dette førte til at reisen ble forkortet med en dag og at klagerne gikk
glipp av første dagen på Cuba. Etter pkt.8 f) i Alminnelige vilkår for pakkereiser foreligger
det en mangel ved reisen hvis forsinkelse ved utreise medfører at oppholdet på reisemålet
forkortes med mer enn 12 timer ved reiser som varer over 8 dager. Det foreligger følgelig her
en mangel i forhold til pakkereiseloven som gir grunnlag for  prisavslag.

Forsinkelsen på hjemreisen skyldtes etter det opplyste en skade på flyet.

Reklamasjonsnemnda legger til grunn at dette gjør at erstatningsansvaret i EU-forordning
261/2004 bortfaller. Imidlertid er forsinkelsen av en slik varighet at den utgjør en mangel i
forhold til pakkereiseloven. Nemnda har tidligere lagt til grunn de samme regler som gjelder
for forsinkelse ved utreise. Forsinkelsen ved hjemreisen var også på ca. 24 timer og gir
dermed også grunnlag for prisavslag.

De øvrige forhold klagerne har tatt opp finner nemnda ikke er av en slik art at de utgjør en
mangel i lovens forstand. For ordens skyld bemerkes at det fremgikk av det dagsprogram
klagerne hadde fått sammen med billettene at det på denne turen ikke var fridag på dag 3,
men i stedet fridager i Havanna dag 8 og 9.

Star Tour har tilbudt en kompensasjon på 2 dagsandeler per person, alternativt et
reisegavekort på kr.10.000,-. Reklamasjonsnemnda finner at dette er en passende
kompensasjon for de forsinkelser som oppsto.

Vedtak:

Reklamasjonsnemnda for pakkereiser kan ikke anbefale kompensasjon utover det som er
tilbudt fra Star Tour.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Solveig Kohagen, Ving Norge AS

Unn Vestad, Tyrkiareiser AS.