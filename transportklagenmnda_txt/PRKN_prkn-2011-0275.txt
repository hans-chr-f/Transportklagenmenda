Vedtak i Pakkereisenemnda

Sammendrag

Saken gjelder avbestilling av MC-tur i USA.

Dato
03.05.2012

Saksnummer
275/12

Tjenesteyter
Route 66USA

Klager: X

Turarrangør: Route 66USA

Antall reisende: 5

Reisens pris: kr 32.175 fører/21.175 passasjer

Saken gjelder:

Saken gjelder avbestilling av MC-tur i USA.

Klager har anført at han - og en del andre venner bl.a i Jotunheimen MC klubb - på
forsommeren 2010 bestilte en tur som opprinnelig skulle gå 1.-20-april 2012 fra Orlando
til New Orleans og videre til New York.

Etter en tid fikk de beskjed om at turen ble endret slik at den skulle ende i Washington. Dette
ble akseptert av deltagerne. Senere, våren 2011, fikk de mistanke om at det ble flere endringer
uten at de hadde fått beskjed.

De tok da kontakt med arrangøren og fikk bekreftet at turen nå var endret slik at den gikk til
Chicago i stedet. 31. mai 2011, nesten ett år før avreise, kansellerte da turkoordinatoren turen
for de påmeldte.

Det innbetalt depositum kreves tilbakebetalt.

Norwegian Multimedia AS & Route 66USA v/Arve Stallvik har anført at de ikke har
kansellert den opprinnelige turen. Det eneste han har gjort er å informere om at turen
var forbedret etter ønske fra tidligere deltagere.

I e-post av 7. juni gjorde han oppmerksom på at hvis de påmeldte deltagerne ønsket å kjøre
den opprinnelige turen, kan de det.

Nemnda bemerker:

Etter § 4-2 i pakkereiseloven kan en kunde avbestille en pakkereise mot et passende
avbestillingsgebyr. Arrangøren skal meddele kunden vilkårene for avbestilling før avtalen
inngås. I dette tilfelle er slike vilkår ikke meddelt kunden, som derfor må kunne avbestille uten
gebyr.

Etter samme lovs § 5-1 kan kunden heve avtalen før reisen dersom det er klart at pakkereisen
vil ha vesentlige mangler eller hvis avtalevilkårene endres til vesentlig ulempe for kunden.
Det vil være en vesentlig mangel hvis en reises innhold endres vesentlig uten at kunden er
informert.

I dette tilfelle ble reisens innhold endret ved at den skulle gå til Chicago i stedet for
opprinnelig New York, som senere ble endret til Washington. Endringen til Chicago ble det
heller ikke informert om før etter at deltagerne selv hadde funnet ut av det på nettsiden
og rettet en direkte forespørsel til turarrangør. Reklamasjonsnemnda har forståelse for at
dette oppfattes som en svært useriøs fremgangsmåte som gjør det naturlig å ønske å heve
avtalen. Den manglende seriøsitet blir ikke bedre ved at arrangør - etter å ha fått melding om
at avtalen heves - skriver at

« Hvis dere absolutt MÅ kjøre gammelruten får vi til dette....... ....om dere absolutt VIL ! ......Og
dere må underskrive på at dere ikke under noen omstendighet klager på at turen er for lang«..

Reklamasjonsnemnda konkluderer etter dette med at deltagerne både kan avbestille
gebyrfritt og også heve avtalen - i begge tilfeller har de krav på straks å få tilbakebetalt
innbetalt depositum.

Vedtak:

Reklamasjonsnemnda for pakkereiser anbefaler at de påmeldte deltagere straks får
tilbakebetalt innbetalt depositum.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske Amisol AS

Hanne Åsell, Star Tour AS