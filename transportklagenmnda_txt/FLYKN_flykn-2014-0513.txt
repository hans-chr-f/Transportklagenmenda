Vedtak i Transportklagenemnda - Fly

Sammendrag

Krav om standarderstatning grunnet kansellering og forsinkelse.

Dato
10.11.2014

Saksnummer
513/14F

Tjenesteyter
Widerøes Flyveselskap AS

Krav om standarderstatning grunnet kansellering og forsinkelse.

Klager har i det vesentlige anført:

Klager skulle reise fra Trondheim til Brønnøysund den 21. mars 2014 kl. 21:35 med WF722.
Avgangen ble kansellert og klager ble booket om til dagen etter kl. 08:55 med WF702. Denne
avgangen ble forsinket frem til kl. 12:30 på grunn av hviletid for crew. Klager mener dette må
ligge innenfor flyselskapets kontroll.

Klager krever standarderstatning i henhold til EU-forordning 261/2004, 250 euro.

Det vises for øvrig til klagers brev.

Widerøe har i det vesentlige anført:

Både WF722 og WF702 ble henholdsvis kansellert og forsinket grunnet værforhold som
igjen medførte at crewet gikk ut på arbeidstid. Hendelsen er ikke kompensasjonsberettiget i
henhold til EU-forordning 261/2004, da årsaken til hendelsen ble forårsaket av ekstraordinære
omstendigheter utenfor Widerøes kontroll.

Ved kansellering kan passasjerer velge å avbryte reisen mot full refusjon, eller bli ombooket til
neste ledige avgang. Klager valgte sistnevnte.

Widerøe ønsker å refundere klagers eventuelle utgifter i ventetiden mot kvitteringer, men kan
ikke imøtekomme hans krav utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5. Det samme gjør forsinkelse som medfører at
passasjerene kommer frem til det endelige bestemmelsesstedet mer enn tre timer etter det
planlagte ankomsttidspunktet. Nemnda viser til EU-domstolens avgjørelser i sak Sturgeon-
Condor av 19. november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at så vel kanselleringen
av WF722 som forsinkelsen av WF702 var en følge av værforholdene. Nemnda viser til
Widerøes forklaring. Mht. mannskap og hviletid bemerker nemnda at flyselskapene har
en kvote reservemannskap tilgjengelig til å kunne takle sykdom, forsinkelse av mannskap
mv. Hvorvidt ekstramannskap kan benyttes vil avhenge av tilgengelig personell og hvor
disse befinner seg. Nemnda legger til grunn at det ikke var tilgjengelig reservemannskap i
Trondheim som kunne fly WF722.

Vilkårene for standarderstatning etter forordningen er etter dette ikke til stede.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.