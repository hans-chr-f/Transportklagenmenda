Vedtak i Transportklagenemnda - Fly

Sammendrag

Krav om standarderstatning grunnet forsinkelse. Saken ble
behandlet etter transportklagenemndsforskriften § 5-4.

Dato
28.08.2015

Saksnummer
0030/15F

Tjenesteyter
KLM

Klager har i det vesentlige anført:

Klager skulle reise fra Bergen til Hamburg via Amsterdam kl. 10:15 den 6. november 2014.
KL1186 fra Bergen til Amsterdam ble forsinket ca. 75 minutter slik at klager mistet sin
videreforbindelse. Klager ankom endelig bestemmelsessted omtrent 7 timer forsinket.

Klager krever standarderstatning 250 euro i henhold til EU-forordning 261/2004. Klager er
villig til å akseptere et reisegavekort til en verdi av 350 euro som alternativ.

Det vises for øvrig til klagers brev.

KLM har i det vesentlige anført:

KL1186 ble forsinket 1 time og 15 minutter grunnet restriksjoner i luftrommet som følge av
tett tåke i Amsterdam, det vises til fremlagt værrapport. Klager ble booket om til neste ledige
avgang.

Hendelsen er ikke kompensasjonsberettiget i henhold til EU-forordning 261/2004, da årsaken
til forsinkelsen var ekstraordinære omstendigheter utenfor KLMs kontroll.

KLM kan ikke imøtekomme klagers krav.

Det vises for øvrig til KLMs brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen
ble forsinket slik at klager kom frem til Hamburg om lag syv timer etter det planlagte
ankomsttidspunket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de fremlagte dokumenter godtgjort at vanskelige værforhold
i Amsterdam var årsaken til at klager ikke rakk videreforbindelsen til Hamburg. Nemnda er av
den oppfatning at dette er å anse som en ekstraordinær omstendighet og at forsinkelsen ikke
kunne vært unngått selv om alle rimelige tiltak var truffet. Forsinkelsen gir etter dette ikke rett
til standarderstatning etter forordningen.

Nemnda finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.