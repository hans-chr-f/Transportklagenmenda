Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført at mobilen
var tom for strøm og at automat ikke fungerte.

Dato
08.11.2022

Saksnummer
2022-01507

Tjenesteytere
Skyss

Klager har i det vesentlige anført

Klager ble ilagt gebyr under reise fra Bergen busstasjon til Nesttun den 2. juni 2022 som
følge av manglende billett.

Klager anfører at hun fikk gebyr siden hun ikke kunne fremvise billett under kontrollen.
Klager anfører at mobiltelefonen hennes var tom for strøm da hun skulle kjøpe billett,
slik at hun ikke fikk kjøpt billett på mobilen. Videre anfører klager at da hun skulle kjøpe
billett på automaten, var det tekniske problemer med den, noe som gjorde det umulig
for henne å kjøpe billett. Klager anfører at det skal være mulig å kjøpe billett uten å ha
mobilen tilgjengelig, og hun synes derfor at gebyret er urettmessig ilagt. Klager anfører at
hun ikke kunne gjøre noe med at billettautomaten ikke fungerte som den skulle.

Klager krever frafall av ilagt gebyr.

Tjenesteyterne har i det vesentlige anført
Klager har fått avslag på sin klage med bakgrunn i at vedkommende reiste uten billett.
Som reisende er man selv ansvarlig for å ha gyldig billett.

Det følger av transportvilkårene til Skyss at reisende som ikke kan vise gyldig billett, kan
ilegges tilleggsavgift, jf. transportvilkårene til Skyss punkt 4.

Det finnes også flere alternativer for kjøp av billett på Bergen busstasjon, både kjøp av
enkeltbillett i kiosk, i tillegg til at det er flere automater i nærheten.

Nemnda bemerker

Klager ble ilagt gebyr den 2. juni 2022.

Det fremgår av Skyss' transportvilkår punkt 3 at den reisende skal kjøpe billett før
eller ved påstigning og er selv ansvarlig for å inneha gyldig billett under hele reisen. Av
vilkårene for bruk av Skyss Billett-appen fremgår det at gyldig mobilbillett må kjøpes før
ombordstigning. Påstigning er først tillatt når nedtellingen på billetten har startet.

Videre fremgår det av transportvilkårene punkt 4 at reisende som ved kontroll ikke
kan vise gyldig billett og gyldig dokumentasjon ved krav på rabatt, plikter å betale
tilleggstakst.

Klager har selv oppgitt at hun ikke hadde billett. Vilkårene for å ilegge gebyr var således
til stede.

Klager har imidlertid anført at mobilen hennes var tom for strøm og at automaten ikke
fungerte. Skyss har vist til at det finnes flere automater i nærheten og at det er mulig å
kjøpe billett i kiosk på Bergen busstasjon.

Nemnda bemerker at det er den reisendes ansvar å sørge for gyldig billett ved reise med
kollektivtransport. Dersom man har problemer med kjøp av billett, men likevel går om
bord, tar man selv risikoen for å bli ilagt gebyr ved en eventuell kontroll. Nemnda viser til
at det var mulig å kjøpe billett på andre måter.

Vedtak

Transportklagenemnda kan ikke anbefale at klager gis medhold.