Vedtak i Transportklagenemnda - Fly

Sammendrag

Krav om refusjon av nye flybilletter med annet selskap.
Klager anfører at beskjed om ruteendring aldri ble mottatt.

Dato
13.11.2020

Saksnummer
2020-00711

Tjenesteytere
Norwegian Air Shuttle

Klager har i det vesentlige anført

Klager, en medpassasjer og et spedbarn skulle reise med DY1407 fra Nice til Oslo den
12. oktober 2019. Flyet skulle gå fra Nice kl. 21.45. Da reisefølget ankom Nice flyplass,
oppdaget de at flyet hadde gått kl. 12.40. Klager anfører at de aldri mottok noen beskjed
om den endrede rutetiden på SMS eller e-post eller i appen. De kjøpte nye flybilletter
med SAS for å komme seg hjem til Oslo.

Klager krever refusjon av de nye flybillettene med SAS, pålydende 6143 kroner.

Tjenesteyterne har i det vesentlige anført
Klager bestilte den 11. august 2019 flybilletter med DY1407, fra Nice til Oslo, med avreise
12. oktober 2019 kl. 21.45. Den 19. august 2019, over seks uker før avgang, ble det
foretatt en ruteendring. Ny rute tildelt passasjeren var DY1403, med avgang kl. 12.40 den
12. oktober 2019.

Den 2. september 2019 ble passasjerene informert om endring av avgangstiden. Klager
ble informert om dette via SMS på telefonnummeret som er registrert i bestillingen.

I Norwegians generelle befordringsvilkår forbeholder Norwegian seg retten til å foreta
ruteendringer. Skulle ruteendringer over 60 minutter derimot føre til at reisende ikke
lenger ønsker å benytte seg av billettene, vil disse refunderes.

Det vises til artikkel 11.1.1 i befordringsvilkårene: «Vi vil gjøre vårt ytterste for å følge den
publiserte tidtabell som gjelder for befordringsdagen. Rutetidene i publiserte tidtabeller
er ikke garanterte og kan endre seg fra tidtabellen utgis til den dato du ønsker å reise. Vi
forbeholder oss retten til å foreta ruteendringer.»

Jf. EU-forordning 261/2004 artikkel 5 nummer 1 bokstav c første punkt har passasjerer
rett til kompensasjon fra fraktføreren i henhold til artikkel 7 dersom de ikke er blitt
informert om endringen minst to uker før avreise. I dette tilfellet ble passasjeren
informert 2. september 2019 og har derfor ikke rett til kompensasjon.

Passasjeren har rett til refusjon av billetten om de ikke aksepterer ruteendringen. I dette
tilfellet kontaktet passasjeren aldri selskapet for andre alternativer, men møtte ikke opp
til flyvning. De har dermed fått refundert sine ubrukte billetter, jamfør EU-forordning
261/2004 artikkel 8 nummer 1 (a). Klager krever også full refusjon av SAS-billetter.
Norwegian viser til at passasjeren i visse tilfeller vil ha krav på enten ombooking eller
refusjon, men aldri begge deler. I dette tilfellet mener selskapet at klager har benyttet
seg av sine rettigheter som beskrevet i artikkel 8 nummer 1 (a).

Da passasjeren ble tilbudt omruting samme dag, og informert mer enn én måned før
avreise, og aldri kontaktet selskapet for andre alternativer, ansees det at de selv må sees
ansvarlig for påløpte kostnader.

På bakgrunn av ovenstående kan ikke Norwegian imøtekomme klagers krav.

Nemnda bemerker

Klager krever refusjon av nye billetter med SAS fra Nice til Oslo.

Ruteendring forekommer fra tid til annen. De fleste flyselskaper, herunder Norwegian,
forbeholder seg retten til ruteendring i sine alminnelige vilkår. En ruteendring innebærer
en kansellering av en avtalt flyvning, jf. EU-forordning 261/2004 artikkel 2 bokstav l.
Kansellering gir grunnlag for standardkompensasjon etter EU-forordning 261/2004
artikkel 5 og 7, med mindre flyselskapet kan bevise at passasjeren har fått informasjon
om endringen minst to uker før planlagt avgangstid.

Det er omtvistet mellom partene om klager fikk beskjed om ruteendringen 2. september
2019. Norwegian har vedlagt bilde av at det er sendt en SMS. Klager hevder han aldri
mottok en slik SMS og heller ikke noen e-post. Saken reiser bevisspørsmål som vanskelig
kan klarlegges, og som ikke er egnet til å løses i nemnda, og avvises i henhold til
transportklagenemndforskriften § 6-2 bokstav d.

Vedtak

Saken avvises.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.