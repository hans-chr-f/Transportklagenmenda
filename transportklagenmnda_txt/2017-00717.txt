Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
12.06.2017

Saksnummer
2017-00717

Tjenesteytere
Ruter

Klager har i det vesentlige anført

Klager tok 8. mars 2017 T-banen fra Østerås til Stortinget. Klager kjøpte billett før han
steg ombord. Imidlertid så klager da han gikk av t-banen at kortet hans hadde blitt avvist.
Klager kjøpte derfor ny billett. 

På Stortinget t-banestasjon var det kontroll og klager ble ilagt gebyr fordi han hadde
kjøpt billetten for sent samt at han hadde kjøpt 2 barnebilletter. Klager forklarer at
han hadde lagret et hurtigkjøp på to barnebilletter i sin mobil, og trykket på dette
hurtigkjøpet i stedet for å kjøpe en enkel voksenbillett. Klager mener at prisen for
2 barnebilletter tilsvarer 1 voksenbillett og at han dermed har betalt for reisen han
foretok. 

Klager setter spørsmålstegn ved at Ruter har tilgang til hans kjøpshistorikk uten hans
tillatelse. 

Med bakgrunn i dette, krever klager at gebyret slettes.

Tjenesteyterne har i det vesentlige anført
Ruter viser til henvendelse fra klager angående gebyret han ble ilagt på T-banen 8.mars
på Stortinget stasjon. Gebyret ble illagt på grunn av sent kjøp og i tillegg var billetten som
ble fremvist barnebillett for to personer. 

Klager opplyser at han reiste fra Østerås. Billetten han fremviser er kjøpt på samme
tidspunkt som kontrollen. Billetten må være bekreftet før du går på eller inn i en
kontrollsone. Dette handler ikke bare om at klager har kjøpt to barnebilletter. Han hadde
ikke gyldig billett når han startet reisen. Klager hevder at han kjøpte billett på Østerås,
men at han lukket appen for fort. Ruter ser ingen spor etter forsøk på kjøp før kjøpet av
disse to barnebillettene, det vil Ruter normalt se dersom det er slik at betaling ikke har
gått gjennom. Eneste billetten fra denne datoen er disse barnebillettene som er kjøpt i
kontrollen.

På bakgrunn av dette ser Ruter ingen grunn til å endre sitt standpunkt i denne saken.

Nemnda bemerker

Nemnda legger til grunn at klager den 8. mars 2017 tok T-banen fra Østerås til Stortinget.
Ved kontroll på Stortinget stasjon kunne han ikke vise gyldig billett da denne var kjøpt for
sent, og ble ilagt gebyr.  

Det fremgår av Ruters reisevilkår pkt 3 at den reisende skal ha gyldig billett ved
påstigning og må kunne vise billetten under reisen. Av reisevilkårene pkt. 6.2 går det
fram at reisende som ved kontroll ikke viser gyldig billett plikter å betale tilleggsavgift.
Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Nemnda bemerker at det ikke er registrert forsøk på kjøp av billett før eller samtidig med
at klager gikk om bord på T-banen på Østerås. For øvrig skal påstigning ikke skje før en
billett er bekreftet. 

I følge Ruters opplysninger startet kontroll på Stortinget stasjon kl. 08.37. Den eneste
billetten som er registrert på kjøper denne dagen, ble registrert kjøpt kl. 08.39.28, dvs.
omtrent samtidig med kontrollen og etter at klager hadde gått av T-banen .  

Nemnda kan ikke se at det er grunnlag for å anbefale at klager gis medhold. Nemnda
har ved vurderingen ikke lagt vekt på at det var kjøpt to barnebilletter i stedet for en
voksenbillett. Dette tyder imidlertid på at kjøpet skjedd raskt og i forbindelse med
kontrollen.

Vedtak

Transportklagenemnda Kollektivtransport finner ikke å kunne anbefale at klager gis
medhold.