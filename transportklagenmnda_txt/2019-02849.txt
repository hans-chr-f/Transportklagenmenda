Vedtak i Transportklagenemnda
- Kollektivreiser

Sammendrag

Krav om frafall av gebyr ved reise med buss. For sent billettkjøp

Dato
11.11.2019

Saksnummer
2019-02849

Tjenesteytere
Ruter

Klager har i det vesentlige anført

Klager reiste med buss fra Majorstua da han ble ilagt gebyr. Ifølge klager måtte han
løpe med barnevognen for å rekke bussen. Da han kom om bord i bussen tok han
opp babyen som gråt, og satte seg deretter ned for å kjøpe billett. Akkurat da kom
en kontrollør og forklarte til klager at han skulle kjøpt billett før ombordstigning.
Klager forklarte situasjonen og kontrolløren sjekket klagers historikk, men kom til den
konklusjonen at Ruter ville håndtere saken selv og ila klager et gebyr. 

Klager er kjent med at han skal kjøpe billett før ombordstigning, men av erfaring er det
ikke alltid han får plass på bussen med barnevogn og derfor venter han med å kjøpe
billett til han er sikret plass. 

Klager ber om at Ruter ser på tidligere billetthistorikk og frafaller gebyret.

Tjenesteyterne har i det vesentlige anført
Klager ble ilagt gebyr på bussen 8. juni 2019 fordi han hadde kjøpt sin billett for sent.
Billetten må være bekreftet og nedtelling startet før man går om bord. Det er ikke
adgang til å sette seg eller gjøre andre ting før man velger å betale. 

Klager opplyser at han reiste fra Majorstuen. Derfra gikk bussen kl. 15.17.46. Kontrollen
kom på ved Smestad, som er fire holdeplasser etter Majorstuen, og derfra kjørte bussen
kl. 15.21.54. Billetten til klager ble forsøkt kjøpt kl. 15.22.09, altså lenge etter påstigning
og etter at kontrollen var startet. Betalingen feilet, så klager hadde ingen billett. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på bussen 8. juni 2019 ilagt gebyr fordi han kjøpte billett for sent. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Ved bruk av mobilapp må billett være
kjøpt og bekreftet før påstigning.

Nemnda legger til grunn at klager kom på bussen på Majorstua og at bussen
ifølge ruteres sanntidslogg gikk derfra kl. 15.17.47. Kontrollørene kom ombord fire
holdeplasser senere på Smestad hvor bussen hadde avgang kl.15.21.54.

Klagers billett er registrert kjøpt kl. 15.22.09, dvs. betydelig etter ombordstigning. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold