Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
27.05.2014

Saksnummer
002/14F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra London til Oslo den 10. november 2013 kl. 20:00 med DY1311. Flyet ble
forsinket til kl. 22:45.

Da klager ankom Gardermoen var det kun Flybuss med natt-takst eller drosje som var mulig
transportmiddel til hjemsted.

Klager ankom hjemsted kl. 04:00 og mistet enn halv dags arbeid påfølgende dag.

Klager krever refusjon av utgifter til flybuss, telefon, samt tapt arbeidsfortjeneste, til sammen
kroner 1 443,40.

Det vises for øvrig til klagers brev.

Norwegian har i det vesentlige anført:

DY1311 ble forsinket 2 t 37 min grunnet sent innkommet fly som følge av værforhold på
Island. Det vises til fremlagt rapport.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis forsinkelsen er på under tre timer, eller årsaken til forsinkelsen er
ekstraordinære omstendigheter utenfor flyselskapets kontroll som forhindrer flyvningen. En
omstendighet som er utenfor Norwegians kontroll er hendelser som ikke er forårsaket av en
handling eller unnlatelse av flyselskapet.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

På grunnlag av ovennevnte kan Norwegian ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at klager ankom
Gardermoen under tre timer forsinket. Forsinkelsen gir følgelig ikke rett til standarderstatning
etter EU-forordning 261/2004.

Ved forsinkelse på over to timer skal flyselskapet tilby dekning av utgifter til «to
telefonsamtaler, teleks- eller telefonbeskjeder, eller e-postmeldinger», jf. forordningen
artikkel 6 jf artikkel 9 nr. 2. Klager har krevd erstattet utgifter med kr 50. Nemnda anbefaler at
Norwegian erstatter dokumenterte utgifter.

Norwegian er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem.

Nemnda legger på bakgrunn av de foreliggende opplysninger til grunn at forsinkelsen
skyldtes vanskelige værforhold. Nemnda er videre av den oppfatning at Norwegian ikke hadde
mulighet til å unngå forsinkelsen. Forsinkelsen gir følgelig ikke rett til erstatning.

Vedtak:

Transportklagenemnda - fly finner ikke å kunne anbefale at klager gis medhold i krav om
erstatning av flybuss og tapt arbeidsfortjeneste. Nemnda anbefaler at klagerne erstattes
dokumenterte utgifter til telefon og e-post.

Vedtaket var enstemmig.