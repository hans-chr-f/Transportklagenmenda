Vedtak i Transportklagenemnda - Fly

Sammendrag

Krav om kansellering av en booking. Anført teknisk feil/systemfeil ved bestilling.

Dato
07.10.2024

Saksnummer
2024-00420

Tjenesteytere
Supersaver

Klager har i det vesentlige anført

Klager (2 passasjerer) anfører at det ble bestilt én flyreise gjennom den ene passasjeren
sin mobil. Det viser seg at Supersaver har registrert bookingen to ganger. Dette
oppdaget ikke klager før de skulle sjekke inn på hjemreisen og fikk beskjed om at de
hadde to returer per person. 

Klager krever at den ene bookingen kanselleres. 

Klager har ikke bestilt to reiser, slik det ser ut til å være registrert. Under en tidligere
henvendelse til SuperSaver, opplevde de dessverre dårlig dekning på mobilnettet,
spesifikt mellom Mo og Matre på Vestlandet. Denne forbindelsesutfordringen resulterte
i at bestillingen ble gjennomført uventet mens de var på reise. Da dekningen ble
gjenopprettet, mottok de bekreftelse på at bestillingen var fullført, og la ikke ytterligere
vekt på dette.

Klager vil gjerne understreke at de ikke bør påføres utgifter på grunn av systemfeil hos
SuperSaver som resulterer i uventede bestillinger. Klager ber om at det undersøkes
om det foreligger duplikatbestillinger med identisk informasjon, inkludert de samme
reisedetaljer og personopplysninger.

Tjenesteyterne har i det vesentlige anført
Tjenesteyter har i det vesentlige anført: 

Marco Polo Travel AS, Supersaver, er en formidler av de reisetjenester, inkludert
flybilletter, som tilbys på nettsiden Supersaver.no. Vi opptrer utelukkende i vår kapasitet
som formidlere og avtalen for det faktiske kjøpet av flybilletter og flytjenester trer i
kraft direkte mellom forbrukeren og det aktuelle flyselskapet. Vi er ikke medleverandør
av tjenester og er ikke part i avtaleforholdet mellom forbrukeren og flyselskapet.

Dette innebærer at ansvaret vårt er begrenset til formidlingen og til de eventuelle
ekstratjenester forbrukeren kjøper av oss. 

Kunden booket sin første ordre (LVXGSM) den 6. november 2022 klokken 16:57:25.
Bookingbekreftelsen for denne ordren ble korrekt levert til kundens oppgitte mailadresse
klokken 16:57:49, hvilket er mindre enn 1 minutt etter at kunden bekreftet bookingen på
vår hjemmeside. Ingen tekniske feil har skjedd fra Supersavers side når denne bookingen
ble opprettet. 

Kunden har benyttet billettene i denne bookingen. Supersaver kan dog informere om
at kunden har startet en tvist angående betaling for denne bookingen, som har blitt
avgjort til vår fordel, da det ikke er rimelig å få tilbakebetaling for et produkt somt har
blitt benyttet i sin helhet. 

Vi vil også påpeke at det ses på som urimelig at kunden ikke var vitende om at denne
reisen hadde blitt booket ettersom kunden har benyttet billettene. Dette viser at kunden
var klar over at denne bookingen ble laget. 

Kunden booket deretter en identisk booking (LVXHV8) samme dag, klokken 17:01. Vi
gjør oppmerksom på at den første ordrebekreftelsen allerede var levert hos kunden ved
dette tidspunktet. Den andre bookingbekreftelsen ble også levert korrekt til kundens
oppgitte e-postadresse, og dette skjedde klokken 17:02:03, hvilket også er innen et
minutt fra kunden bekreftet bookingen på vår side. 

Kunden har ikke benyttet billettene i denne bookingen og kunden har heller ikke
kontaktet oss innen avreisen 8. desember 2022. Dette innebærer at kunden har blitt
markert som no-show hos flyselskapet, og en full refusjon ble derfor ikke godkjent av
Widerøe. Supersaver kan bekrefte at vi har mottatt skatter tilbake fra Widerøe for denne
bookingen, og at disse har blitt videreformidlet til klagers opprinnelige betalingsmetode.

Nemnda bemerker

Nemnda legger til grunn at klager hadde kjøpt billetter som ikke er refunderbare dersom
kunden avbestiller reisen selv. Dette gjelder med unntak for det beløpet som utgjør
myndighetspålagte skatter og avgifter, som klager allerede har fått refundert. 

Nemnda har vurdert klagers anførsler, men finner at det ikke er sannsynliggjort at
dobbeltbookingen skyldes systemfeil. Supersaver har fremlagt dokumentasjon som
viser at ordrebekreftelse for første bestilling ble sendt et minutt etter at bestillingen ble
foretatt, og at neste bestilling skjedde fem minutter senere. Nemnda mener at klager
selv har et ansvar for å undersøke situasjonen nærmere når det oppstår feil i bestillings-
og betalingsprosesser ved kjøp på internett. 

Basert på partenes forklaringer, finner nemnda det mest sannsynlig at det forhold at
bestillingen har blitt gjennomført to ganger skyldes feil på klagers side som Supersaver
ikke kan lastes for. Nemnda mener derfor at klager selv må bære ansvaret for egen
bestilling av nye billetter.

Vedtak

Transportklagenemnda kan ikke anbefale at klager gis medhold.