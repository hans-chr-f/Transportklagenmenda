Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
17.12.2018

Saksnummer
2018-01885

Tjenesteytere
Norwegian

Klager har i det vesentlige anført

Klager reiste med Norwegians flyvning DY387 fra Tromsø (TOS) til Oslo lufthavn (OSL)
4 mars 2018 kl. 19.35. Flyvningen ble imidlertid forsinket med mer enn tre timer, og
klager har på dette grunnlag fremsatt krav om standardkompensasjon i henhold til EU-
forordning 261/2004 på 250 euro.

Tjenesteyterne har i det vesentlige anført
Norwegians flyvning DY387 fra Tromsø til Oslo 4. mars 018 ble forsinket med tre timer
og 15 minutter. Forsinkelsen skyldtes sent innkommende fly og sikkerhetsproblemer ved
flyplassen i Tromsø. 

Flymaskin LN-NGO skulle operere flyvning DY382 og DY387 på ruten Oslo - Tromsø
Oslo denne dagen. Flyvning DY382 var forsinket med 85 minutter ved ankomst til
Tromsø. Da passasjerene hadde gått om bord på DY387 ble det oppdaget at en av
passasjerene ved flyplassen hadde kommet seg inn i terminalen uten å gå gjennom
sikkerhetskontrollen. Passasjerene måtte derfor gå ut av flyet, forlate terminalen og gå
gjennom sikkerhetskontrollen på nytt. Den totale forsinkelsen på 195 minutter var derfor
forårsaket av sent ankommet fly (85 minutter) og sikkerhetsproblemet (110 minutter).
Norwegian kan holdes ansvarlig for 85 minutter av forsinkelsen som ikke skyldtes
ekstraordinære omstendigheter. 

Det følger av EU-domstolens avgjørelse i C-315/15 (Pešková) at i de tilfeller hvor
forsinkelsen er forårsaket av både en ekstraordinær og en ikke-ekstraordinær
omstendighet, skal den ekstraordinære delen av forsinkelsen trekkes fra den totale
forsinkelsen. Standardkompensasjon skal kun utbetales i de tilfeller hvor forsinkelsen
overstiger tre timer. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning DY387 fra Tromsø til Oslo 4. mars 018 ble forsinket med tre timer og
15 minutter.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

I dette tilfellet skyldtes forsinkelsen dels for sent innkommet fly, dels at en passasjer
hadde kommet seg inn i terminalen uten å gå gjennom sikkerhetskontrollen. Alle
passasjerer måtte gjennom kontrollen en gang til, og dette medførte en ytterligere
forsinkelse på 110 minutter.

Det følger av EU dom C-315/15 (Pešková) at i tilfeller der en forsinkelse ikke alene skyldes
ekstraordinære omstendigheter som ikke kunne vært unngått selv om alle rimelige tiltak
var truffet, skal den del av forsinkelsen som skyldes ekstraordinære forhold trekkes fra
den samlede forsinkelsen.

Nemnda mener at forsinkelsen som følge av ny sikkerhetskontroll på flyplassen må
anses som en ekstraordinær omstendighet i forordningens forstand. Flyselskapene
har ingen påvirkning på flyplassens sikkerhetssystem. Nemnda mener videre at
forsinkelsen ikke kunne vært unngått til tross for at alle rimelige tiltak var truffet. Når
denne forsinkelsen trekkes fra den samlede forsinkelsen, gir det ikke grunnlag for
erstatning i henhold til forordningen.

Vedtak

Transportklagenemnda - fly anbefaler ikke at klager gis medhold.