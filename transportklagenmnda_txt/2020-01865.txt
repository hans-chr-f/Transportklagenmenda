Vedtak i Transportklagenemnda - Fly

Sammendrag

Krav om refusjon grunnet endring i ruten.

Dato
16.02.2021

Saksnummer
2020-01865

Tjenesteytere
Widerøe

Klager har i det vesentlige anført

Klagers reiserute var Oslo til Sandane med WF149 den 10. mars 2020 kl. 12:40. Flyet til
klager hadde en mellomlanding i Sogndal. Der fikk han beskjed om at det ble minibuss
fra Sogndal til Sandane. Etter 45 minutter kom bussen, og to timer senere ankom klager
fergekaien i Anda (ved Sandane lufthavn) for sent til å kunne komme seg videre. Klager
fikk da overnatte hos en venn. 

Det eneste klager fikk tilbud om var enten buss til Sandane, eller å returnere til Oslo. 

Klager krever refundert flybilletten kroner 1348.

Tjenesteyterne har i det vesentlige anført
På grunn av variabel vind og usikre landingsforhold i Sandane ble det gjort en vurdering
av kapteinen om de skulle forsøke å fly dit eller ikke. Kapteinen mente det var såpass
usikkert at de kom til å lande der at passasjeren fikk tilbud om bakketransport fra
Sogndal til Sandane. Dette er gjort som en service for passasjeren da han risikerte å
havne tilbake i Oslo dersom flyet ikke som seg ned i Sandane. Det var snøbyger på
Sogndal og flyet ble derfor 31 min forsinket.
På vei fra Sogndal flyr de til Sandane og det er landingsforhold når de kommer dit. Flyet
lander derfor og får hentet de passasjerene som skal fra Sandane.

Nemnda bemerker

Nemnda legger til grunn at klager fikk tilbud om å ta minibuss fra Sogndal til Sandane for
å unngå å returnere til Oslo dersom flyet ikke kunne lande i Sandane. Klager valgte å ta
minibuss. 

Flyvningen klarte imidlertid å lande i Sandane, og landet 31 minutter forsinket.
Flyvningen ble ikke innstilt jf. EU-forordning 261/2004 artikkel 2 bokstav l. 

En forsinkelse på 31 minutter er også for kort til at passasjerene har rett på
standarderstatning jf. EU-domstolens avgjørelser i Sturgeon m.fl. mot Condor (C-402/07)
og Nelson m.fl. mot Lufthansa (C-581/10 og C-629/10).

Klager har derfor ikke krav på standarderstatning eller refusjon av flybilletten etter EU-
forordningen.

Nemnda kan heller ikke se at klager har rett til refusjon på annet grunnlag. 

Nemnda anbefaler at klager ikke gis medhold.

Vedtak

Transportklagenemnda - fly anbefaler ikke at klager gis medhold.