Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
25.11.2018

Saksnummer
2018-01434

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY544 fra Oslo lufthavn (OSL) til Stavanger
(SVG) 22. november 2017 kl. 18.15. Flyvningen ble kansellert, og klager har på denne
bakgrunn fremsatt krav om standardkompensasjon i henhold til EU-forordning 261/2004
på 250 euro.

Tjenesteyterne har i det vesentlige anført
Norwegians flyvning DY544 fra Oslo til Stavanger 22. november 2017 ble kansellert som
følge av værforholdene i Oslo, herunder kraftig snøfall. Værforholdene medførte store
uregelmessigheter ved Oslo lufthavn, I dette tilfellet medførte værforholdene store køer
for avising av flyene før avgang. Dette resulterte i at kabinbesetningen måtte ha sin
lovpålagte hvile. 

Klager ble booket om til ny flyvning, DY550 til Stavanger samme kveld. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY544 fra Oslo til Stavanger 22. november 2017 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes kanselleringen kraftig snøvær ved Oslo lufthavn denne dagen.
Værforholdene skapte lange køer for avising av flyene før avgang, som igjen medførte
at Norwegians kabinpersonale måtte ha sin lovpålagte hvile. Det vises til fremlagt
dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Klager ble booket om til ny flyvning samme
kveld. Nemnda legger til grunn at forsinkelsen ikke kunne vært unngått selv om alle
rimelige tiltak var truffet. Forsinkelsen gir etter dette ikke rett til standarderstatning, og
nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.