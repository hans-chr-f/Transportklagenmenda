Vedtak i Pakkereisenemnda

Sammendrag

Krav om prisavslag grunnet feil type rom.

Dato
14.11.2018

Saksnummer
2018-02647

Tjenesteytere
Amisol Travel AS

Klager har i det vesentlige anført

Klager bestilte en pakkereise for fire voksne og tre barn med innkvartering i to
dobbeltrom med mulighet for to barn under 6 år på Fayrouz Resort, Sharm el Sheikh i
perioden 24.06.2018 - 01.07.2018. Totalpris kr. 37.865.

Klager bestilte to rom, det ene med en ekstraseng og det andre med to ekstrasenger.
Klager fikk to rom, begge med en ekstraseng. 

Alle i det ene rommet ble holdt våkne i to netter på grunn av at det ene barnet ikke
hadde egen seng. Etter to netter ble det satt inn ytterligere en vanlig seng. Det ble
trangt på det ene rommet med fire vanlige senger. Klager fikk ikke tilbud om barneseng
istedenfor en vanlig seng.

Klager krever et prisavslag på 30% av reisens pris da to av seks dager ble ødelagt. 

Det vises for øvrig til korrespondanse fra klager.

Tjenesteyterne har i det vesentlige anført
Hotell Hilton Fayrouz har sprinkelsenger for barn. I følge rapporten fra reisemålet hadde
klager og Amisols medarbeider telefonkontakt første dagen. Amisols representant
informerte klager om at hotellet hadde barnesenger og spurte klager om alt var i orden
med barnesengen. Klager skulle ringe tilbake til reiselederen dersom barnesengen ikke
ble godtatt. Klager skulle snakke med sin datter først. Da Amisols medarbeider ikke fikk
tilbakemelding på dette, trodde han at alt var i orden med barnesengen.

Amisol har i flere år har solgt doble rom på Hilton Fayrouz for to voksne + to barn under
6 år. De har ikke tidligere mottatt tilbakemeldinger om at det har vært problemer med
sengene.

Amisols reiseleder benyttet ordet "crib" for barneseng.  Det kan ha oppstått
misforståelser på grunn av språket.  Arrangøren vil av den grunn refundere kr. 1.240
for to netter for det ene barnet. Sekretariatet har ikke blitt informert om at beløpet er
utbetalt.

Det vises for øvrig til korrespondanse fra Amisol Travel AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler.

Klagen gjelder det faktum at hotellrommene ikke var utstyrt med tilstrekkelig antall
senger da klageren ankom hotellet og at det tok to dager og hyppig kontakt både med
stedlig representant og resepsjonen å få rettet dette. Etter klagers syn var rommene for
små til å brukes til overnatting til fire personer.

Nemnda anser dette for å utgjøre en mangel.  Problemet var slik nemnda ser det, størst
for de fire som lå på samme rom og som ble holdt våkne slik som beskrevet.  I følge
billetten kostet reisen for disse fire kr. 20.980.  

Nemnda anbefaler at det gis et prisavslag på 50% av dagsandelen for de to første
nettene.  Avrundet utgjør dette kr. 3.000.

Vedtak

Pakkereisenemnda anbefaler at det gis et prisavslag på kr. 3.000.