Vedtak i Transportklagenemnda - Fly

Sammendrag

Krav om erstatning som følge av nektet ombordstigning.

Dato
02.11.2016

Saksnummer
1520/15F

Tjenesteyter
Air France

Klager har i det vesentlige anført:

Klager skulle reist fra Oslo til Paris den 6. juli 2015 kl. 16:50 med AF1375. Klager ble en av de
mange som ble nektet ombordstigning da Air France hadde endret til et mindre fly enn det
som var satt opp. Klager ble ombooket til flyvningen dagen etter, 24 timer senere.

Det ble kun gitt beskjed om «change of aircraft» og «flight cancelled».

Flyet til klager neste dag ble forsinket med 45 minutter og klagerne rakk ikke toget til reisen
hjem. Dette var det siste toget hjem for kvelden, og klagerne valgte å leie bil da det var
billigere enn å ta tog til Paris og overnatte på hotell.

Klagerne krever erstattet utgiftene til togbilletter og leiebil.

Det vises for øvrig til klagers brev.

Air France har i det vesentlige anført:

Det ble gjort et flybytte på grunn av tekniske problemer på flyvningen AF 1375 fra Oslo til Paris
den 6. juli 2015. Flyet Air France satte inn et annet, men mindre fly på strekningen og av den
grunn fikk ikke alle passasjerene, herunder klagerne, ikke bli med flyet.

Air France tilbød klager reisegavekort på 350 euro eller alternativt en utbetaling på 250 euro
per person i henhold til EU-forordningen 261/2004 artikkel 7.

Air France har refundert klager for kostnadene de hadde i Oslo, kroner 4&nbsp;280,43 (461
euro). Flyselskapet ønsker ikke å dekke for de utgiftene klager hadde i Paris da de oppstod
etter at de har ankommet sin endelige destinasjon.

Air France kan ikke imøtekomme klagers krav om å få dekket utgiftene i Paris.

Det vises for øvrig til Air France sitt brev.

Nemnda bemerker:

Klagerne ble nektet ombordstigning i Oslo. Det gir rett til en standarderstatning på 250 euro
per person i henhold til EU-forordning 261/2004 artikkel 3, jf. artikkel 7. Nemnda forstår
det slik at standarderstatning (i penger - ikke i form av reisevoucher) er utbetalt. Dersom
utbetaling ikke er skjedd, anbefales dette gjort. Dersom klagerne har akseptert reisevoucher
på 350 euro per person i stedet for utbetaling av 250 euro per person, er dette å anse som et
oppgjør for standarderstatningen.

Air France omrutet klagerne og tilbød hotell, måltider og forfriskninger i henhold til EU-
forordningen.

Det omrutete flyet kom så sent til Paris at klagerne enten måtte overnatte på hotell eller leie
bil for å komme seg hjem. Utgiftene var en direkte følge av den nektede ombordstigningen
og omrutingen. Klagerne hadde ikke selv valgt en reise med så sen ankomst. Nemnda er av
den oppfatning at Air France i den foreliggende situasjon er ansvarlig for det tap klagerne ble
påført.

I henhold til EU-forordningens artikkel 12 skal standarderstatning etter EU- forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU-forordningen
annen erstatning, utbetales kun standarderstatningen. Det er tilfelle i denne saken.

Nemnda finner etter dette ikke å kunne anbefale at klagerne gis medhold.

Vedtak:

Transportklagenemnda-fly finner ikke å kunne anbefale at klagerne gis medhold.

Vedtaket var enstemmig.