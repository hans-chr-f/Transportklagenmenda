Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
20.04.2015

Saksnummer
691/14F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oakland til Helsinki via Oslo den 2. juni 2014 kl. 18:45. DY7064 fra
Oakland til Oslo ble over 8 timer forsinket. Klager rakk ikke sin videreforbindelse og ankom
Helsinki 17 timer forsinket.

Klager mener forsinkelsen ikke kan anses å være ekstraordinær og utenfor Norwegians
kontroll, da en teknisk feil må anses å ligge innenfor flyselskapets kontroll.

Klager krever standarderstatning 600 euro per person i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY7064 ble forsinket 8 timer og 9 minutter grunnet teknisk feil på tidligere avgang, det vises
til fremlagt teknisk rapport. Den ekstraordinære hendelsen oppstod uforutsett og var utenfor
Norwegians kontroll.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

Norwegian kan på grunnlag av ovennevnte ikke imøtekomme klagers krav.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen fra
Oakland til Oslo ble forsinket med 8 timer og 9 minutter. Klager ankom Helsinki om lag 17
timer forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

Nemndas flertall, samtlige medlemmer unntatt forbrukerrepresentant Hanne Beth
Takvam-Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen.

Nemndas mindretall, forbrukerrepresentant Hanne Beth Takvam-Borge, er av en
annen oppfatning. Slik mindretallet ser det ligger det innen flyselskapets sedvanlige
aktivitetsutøvelse å måtte løse tekniske feil, uavhengig av når feilen oppdages. Om
feilen er uforutsett eller ikke, er av liten betydning, da det ikke er unormalt at tekniske
feil kan oppstå. Mindretallet legger derfor til grunn at det som hovedregel vil være
flyselskapet som må bære ansvar for teknisk svikt, også når teknisk svikt oppstår
uventet. I slike tilfeller er flyselskapet som hovedregel pliktig å betale erstatning til de
reisende. Unntak kan tenkes, i tilfeller som ligger utenfor flyselskapets kontrollsfære,
eksempelvis ved streik, kollisjon med fugl, terrorhandlinger eller værforhold. Det
er flyselskapet som må godtgjøre at de har truffet alle rimelig tiltak for å unngå
forsinkelsen.

En samlet nemnd viser førøvrig til nemndas generelle uttalelse om tekniske feil av 26.
januar 2015. Uttalelsen er vedlagt.

Forsinkelsen skyldtes i dette tilfellet en ombytting av fly og mannskap som følge av at flyet
EI-LNB kolliderte med fugl. Ombyttingen ble gjort for å minimere de samlede problemer
som følge av at EL-LNB måtte settes på bakken. Ombyttingen gikk ut over DY 7063 fra Oslo
til Oakland og DY 7064 fra Oakland til Oslo. Flyet EI-LNC skulle ha blitt benyttet til denne
flygningen. Flyet ble i stedet satt inn på flygning Oslo - Bangkok. EI-LND ble satt inn på
flygningen Oslo - Oakland - Oslo. Forsinkelsen av klagers flygning var således resultat av en
kommersiell beslutning.

Nemnda har ved den videre vurdering delt seg i et flertall og et mindretall. Flertallet,
lederen og forbrukernes representanter, er av den oppfatning at selv om forsinkelsen
av flygningen fremsto som del av den beste helhetsløsning, var det ikke nødvendig å
forsinke denne flygningen. Det forelå ingen ekstraordinær omstendighet ved denne
flygningen. Forsinkelsen gir følgelig rett til en standarderstatning på 600 euro. Flertallet
anbefaler at Norwegian utbetaler standarderstatning.

Mindretallet, flyselskapenes representanter, er av den oppfatning at Norwegian må ha
anledning til å omdisponere flyflåten i en slik ekstraordinær situasjon. Klager hadde
ikke kontrakt om flygning med en spesiell flymaskin, og Norwegian må tett opp til
flygningen kunne omdisponere flyflåten. En annen disponering ville gått ut over et
større antall passasjerer. Forsinkelsen kunne således ikke unngås selv om alle rimelige
tiltak var truffet. Mindretallet er følgelig av den oppfatning at forsinkelsen ikke gir rett
til standarderstatning.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at Norwegian utbetaler en standarderstatning på 600
euro.