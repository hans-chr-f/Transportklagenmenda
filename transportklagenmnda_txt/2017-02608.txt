Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.

Dato
25.06.2018

Saksnummer
2017-02608

Tjenesteytere
KLM

Klager har i det vesentlige anført

Klager skulle reise fra Kristiansand til Manila via Amsterdam den 23. mai 2017 kl 18.15.
Klager ble nektet ombordstigning på flight KL1210 fra Kristiansand til Amsterdam, med
begrunnelse at nødpass ikke var gyldig reisedokument.

Klager hevder at nettsiden til den filippinske ambassaden bekreftet på daværende
tidspunkt at nødpass var tilstrekkelig.

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
Klager ble nektet ombordstigning da hun møtte til innsjekk med et håndskrevet nødpass
utstedt av politiet i Kristiansand. I henhold til fremlagt utskrift fra filippinske myndigheter
måtte nødpass frem til 8. november 2017 være maskinlesbare. Etter den 8. november
2017 var det tillatt å reise til Filippinene med ikke maskinlesbare nødpass. Klager reiste
den 23. mai 2017.

Uten korrekt reisedokumentasjon kan en passasjer bli nektet å reise. Det er passasjerens
ansvar å møte opp med korrekt reisedokumentasjon. 

KLM kan på grunnlag av ovennevnte ikke imøtekomme klagers krav.

Nemnda bemerker

Passasjerene plikter selv å sørge for å ha gyldige reisedokumenter, herunder
pass. Ugyldig pass kan føre til at passasjerene ikke får reise inn i vedkommende
land. Flyselskapet er ansvarlig for å kontrollere at passasjerene har nødvendige
reisedokumenter. Dersom selskapet tar med passasjerer som ikke har papirene i
orden, kan selskapet bli ilagt en bot av vedkommende lands myndigheter. Selskapet må
videre besørge retur av passasjeren. Da flyselskapet kontrollerte reisedokumentene i
Kristiansand og fant at klager reiste på ikke maskinlesbart nødpass, var det korrekt å
nekte henne ombordstigning i henhold til de reglene fastsatt av filippinske myndigheter
på det tidspunktet. 

I forholdet mellom passasjeren og flyselskapet er det etter nemndas vurdering
passasjeren som har ansvaret for å ha gyldige reisedokumenter. I dette tilfellet burde
klager sjekket med filippinske myndigheter eller den filippinske ambassaden om
håndskrevet nødpass var godkjent reisedokument. 

Nemnda er av den oppfatning at KLM ikke er ansvarlig for at klager ikke fikk sjekket inn i
Kristiansand og finner ikke å kunne anbefale at klager gis medhold.

Vedtak

Transportklagenemnda - fly finner ikke å kunne anbefale at klager gis medhold.