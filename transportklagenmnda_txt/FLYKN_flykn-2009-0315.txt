Vedtak i Transportklagenemnda - Fly

Sammendrag

Krav om refusjon av skatter og avgifter for kansellert reise.

Dato
27.08.2010

Saksnummer
315/09F

Tjenesteyter
KLM

Krav om refusjon av skatter og avgifter for kansellert reise.

Klager har i det vesentlige anført:

Klagerne kjøpte sine billetter på KLMs hjemme side i februar 2009.

De skulle reise 27. oktober med retur 27. november 2009 fra Oslo-Lisboa med mellomlanding
i Amsterdam.

Klagerne måtte avbestille sin reise og fikk refundert kr 1.004 for skatter og avgifter. KLM har
bare refundert skatter og avgifter på Gunnar Rios billett med kr 1.004, ikke Gunnhild Rio sin
del av skatter og avgifter.

Klager har henvendt seg flere ganger til KLM, men har ikke fått noe forståelig svar.

KLM viser til at kr 1.004 er refusjon av skatter og avgifter for begges billetter.

Det fremgår imidlertid av klagernes billetter at de bl.a. har betalt skatt med

NOK 1 056. Dette er betegnet med YR.

Klagerne krever refundert innbetalte skatter og avgifter.

KLM har i det vesentlige anført:

KLM viser til at de har refundert skatter og avgifter for begge billetter med totalt kr 1.004,
minus kr 10 i omkostninger.

Beløpet på kr 1.056 som klagerne viser til, er ikke skatter og avgifter, men drivstofftillegg som
er oppført separat på billettene.

KLM har lagt ved bilag A som viser hva som kan bli refundert når en reise avbestilles.

KLM avviser klagers krav.

Nemnda bemerker:

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når kunden faktisk velger å
reise. Dersom kunden ikke velger å benytte seg av sin planlagte reise, har kunden rett til å få
refundert slike offentlige skatter og flyplassavgifter.

Når flyselskapet inkluderer andre kostnader enn offentlige skatter og flypassavgifter i det man
oppgir som «skatter og avgifter» på billetten, vil det være svært vanskelig for kunden å forstå
hvor mye man har krav på å få tilbakebetalt fra flyselskapet dersom man ikke reiser.

EU forordning 1008/2008 artikkel 23 stiller krav om at offentlige skatter og flyplassavgifter
klart må skilles fra andre kostnader når disse legges til flyprisen. IATA har i sin liste over
skatter og avgifter definert hvordan de ulike begreper som beskriver dette skal forstås. Med
utgangspunkt i forordningen og definisjonene i IATAS liste, burde de kun brukt begrepene
skatter og avgifter om offentlige skatter og flyplassavgifter som passasjerer kan kreve
refundert dersom ikke reisen gjennomføres.

Det omtvistede beløp, som er betegnet 1056YR, synes å være er et brenselstillegg, dvs. en
del av billettprisen, og refunderes ikke, jf her også KLMs vilkår. Klagerne har fått refundert
kr 1004, dvs. det som i billetten er angitt som ZN og XT med fratrekk av et gebyr på kr 10 per
person.

Nemnda er av den oppfatning at klager ikke har rett til ytterligere utbetaling fra KLM.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Line Olafsen, Norwegian Air Shuttle ASA

Edith Lundem Jakobsen, Lufthansa German Airlines