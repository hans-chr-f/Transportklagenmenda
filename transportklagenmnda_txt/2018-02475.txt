Vedtak i Transportklagenemnda
- Kollektivreiser

Sammendrag

Krav om frafall av gebyr grunnet manglende billett

Dato
12.10.2018

Saksnummer
2018-02475

Tjenesteytere
Ruter

Klager har i det vesentlige anført

Klager skulle reise med T-banen fra Nationaltheatret til Eiksmarka 14. august 2018. 

Klager fikk ikke til å kjøpe mobilbillett og oppsøkte derfor en kontrollør for å be om hjelp.
Han ble da ilagt gebyr på grunn av manglende billett.

Klager viser til at han selv oppsøkte kontrolløren, og mener det er feil at han da skal
ilegges gebyr.

Klager ber om at Ruter frafaller gebyret.

Tjenesteyterne har i det vesentlige anført
Klager ble ilagt gebyr på T-banen 14. august 2018 fordi han ikke kunne fremvise gyldig
billett.

I sin henvendelse til Ruter opplyser klager at han hadde et bankkort som var sperret,
liggende som betalingsmåte i appen. Betalingen gikk derfor ikke gjennom i det banen
kom. Han fulgte da etter kontrollørene inn på T-banen og opplyste til dem at han ikke fikk
betalt i appen. Denne forklaringen samsvarer også med det som står på gebyret.

På Nationaltheatret hvor dette skjedde, er det godt merket på gulvet og med skilt i taket
hvor kontrollsonen går. Det er ikke tillatt å krysse denne grensen uten gyldig billett.

I dette tilfellet så har klager først forsøkt å kjøpe billett når toget ankom stasjonen, da
befant han seg allerede innenfor kontrollsonen. Klager får beskjed av kontrollørene at
han må kjøpe seg billett på automaten utenfor kontrollsonen, han velger likevel å gå om
bord på T-banen.

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på T-banen fra Nasjonalteateret mot Eiksmarka da han ikke hadde
billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager kunne ikke vise billett og vilkårene for å ilegge  gebyr var til stede. 

Nemnda bemerker at mobilbilletter skal kjøpes før man passerer kontrollsonen. Nemnda
legger til grunn at klager forsøkte å kjøpe billett mens han sto på perrongen innenfor
kontrollsonen. Han lyktes ikke da bankkortet som var knyttet til mobilappen var sperret.

Klager tok kontakt med kontrollører, men ble henvist til å kjøpe billett ved
billettautomaten utenfor kontrollsonen. Klager gikk likevel på T-banen uten å ha billett. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke på kunne anbefale at klager gis
medhold.