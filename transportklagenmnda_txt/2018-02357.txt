Vedtak i Pakkereisenemnda

Sammendrag

Krav om standarderstatning ved forsinkelse.

Dato
14.11.2018

Saksnummer
2018-02357

Tjenesteytere
Thomas Cook Airlines

Klager har i det vesentlige anført

Klager kjøpte en pakkereise for tre personer med innkvartering på Sunwing Sandy Bay
Beach, Ayia Napa, Kypros i perioden 25.05.2018 - 01.06.2018. Totalpris kr. 25.570.

Thomas Cook Airlines DK1572 ble totalt 36 timer og 43 minutter forsinket ved ankomst
Larnaca, Kypros grunnet tekniske problemer. 

Klager krever standarderstatning på 400 euro per person, totalt 1.200 euro, i tillegg til to
dagsandeler som Ving har utbetalt. 

Det vises for øvrig til korrespondanse fra klager.

Tjenesteyterne har i det vesentlige anført
Ved utreisen fra Oslo, Gardermoen til Larnaca, Kypros, med DK1572 den 25.05.2018 ble
flyet totalt 36 timer og 43 minutter forsinket ved ankomst Larnaca. 

Thomas Cook Airlines har tilbudt å utbetale standarderstatning i henhold til EU
Forordningen EU261/2004 på 400 euro per person, totalt 1.200 euro, minus erstatningen
fra Ving for to tapte feriedager, kr. 7.304. Deretter har Thomas Cook lagt til 25 %
kompensasjon dersom klager ønsker et gavekort. Totalt har klager fått tilbud om et
gavekort på kr. 6.263. 

Etter Thomas Cook Airlines´syn skal det beløpet som er utbetalt av reisearrangøren som
kompensasjon for forsinkelsen, kan trekkes fra standarderstatningen etter forordning
261/2004, artikkel 12, 1. punkt 2. Alternativt ville det blitt utbetalt dobbelt kompensasjon,
hvilket ikke er formålet med kompensasjonsreglene.

Thomas Cook Airlines viser til en tilsvarende sak nr. 2016-00449 hvor de har fått
medhold for å kunne trekke fra utbetalt kompensasjon fra Ving Norge AS.

Det vises for øvrig til korrespondanse fra Thomas Cook Airlines.

Nemnda bemerker

EU-forordning 261/2004 fastsetter felles regler for erstatning og assistanse til passasjerer
ved nektet ombordstigning og ved innstilt eller vesentlig forsinket flygning.

Ved kansellering (innstilling) av en flygning har passasjeren rett til en standarderstatning
på 250, 400 eller 600 euro (avhengig av lengden på flygningen) med mindre selskapet
kan godtgjøre at innstillingen skyldes ekstraordinære omstendigheter som ikke kunne
vært unngått selv om alle rimelige tiltak var truffet, jf. forordningen artikkel 5. Tilsvarende
gjelder ved forsinkelser som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, jf. EU-
domstolens avgjørelser i sak Sturgeon-Condor av 19. november 2009 [C-402/07] og i sak
Nelson m.fl. av 23. oktober 2012 [C-581/10].

Det er ikke gitt noen opplysninger om hva forsinkelsen skyldtes, men det er vedlagt et
forsinkelsesbevis som viser at flyet ble forsinket med 34 timer og 43 minutter.

Det er opplyst at flyselskapet nå har utbetalt 400 euro per person, totalt 1.200 euro.
Klageren har i tillegg krevd å få beholde en allerede utbetalt erstatning på til sammen kr.
7.304.  Arrangøren har motsatt seg dette.

I medhold av EU-forordning nr. 261/2004 skal anvendelsen av forordningen ikke berøre
passasjerenes rett til ytterligere erstatning, men slik erstatning kan trekkes fra, jfr.
forordningen artikkel 12 nr. 1 og Alminnelige vilkår for pakkereiser punkt 8.2 bokstav e). 

Pakkereisevilkårene er utarbeidet av Virke Reise Utland og Forbrukerombudet.  De er
utformet i medhold av lov om pakkereiser og departementets forskrifter til loven og
supplerer bestemmelsene i loven og forskriften.  Vilkårene er justert i medhold av EUs
forordning om flypassasjerers rettigheter. Det fremgår av pakkereisevilkårene artikkel 8
e) Forholdet til EU-forordning 2004-261:

"Der passasjeren får utbetalt kompensasjonsbeløp iht EU-reglene enten fra arrangøren
eller utførende flyselskap, skal dette beløpet gå til fradrag i beregning av eventuell
prisavslag/erstatning etter pakkereiseloven."

Nemnda kan ikke forholde seg til andre skandinaviske nemnders praksis, idet det kun
nasjonale domstoler og EU-domstolens avgjørelser som har prejudikatsvirkning.   

Nemnda anbefaler etter dette at arrangøren utbetaler 400 euro per person, totalt 1.200
euro.  Til fradrag går beløpet på kr. 7.304, som allerede er utbetalt.

Vedtak

Pakkereisenemnda anbefaler at klagerne får utbetalt 400 euro per person, til sammen
1.200 euro i kompensasjon for forsinkelsen. Til fradrag går kr. 7.304, som allerede er
utbetalt.