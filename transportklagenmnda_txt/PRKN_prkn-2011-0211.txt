Vedtak i Pakkereisenemnda

Sammendrag

Saken gjelder erstatning til familie som ikke ble hentet til påmeldt utflukt.

Dato
14.03.2012

Saksnummer
211/11

Tjenesteyter
Ving Norge AS

Klager: X

Turarrangør: Ving Norge AS

Antall reisende: 5

Reisens pris: Kr. 34.385

Saken gjelder:

Saken gjelder erstatning til familie som ikke ble hentet til påmeldt utflukt.

Klager anfører at familien møtte opp til avtalt tid og sted kl.1400 til en utflukt de hadde
meldt seg på til. Kl.1450 fikk de endelig beskjed om at de ikke ville bli hentet og at det
derfor ikke ville bli noen utflukt. For å få de innbetalte pengene tilbake måtte de være
på hotellet kl.1800 for å treffe guiden. En av syv feriedager ble ødelagt og klager vil ha
kr. 2.500,- i kompensasjon.

Ving anfører at den avtalte utflukten skulle gjennomføres av et eksternt firma, som
ikke hentet gjestene til avtalt tid. De forsøkte forgjeves å få kontakt, og sendte derfor
en SMS. Det er uklart hvorfor den ikke kom frem.

Ving har ikke anført at utflukten ikke er en del av pakkereisen og at kravet av den grunn må
avvises eller avslås.

Nemnda bemerker:

Når familien ikke ble hentet som avtalt, er dette et kontraktsbrudd som Ving er ansvarlig for
selv om svikten ligger hos en underleverandør.

Spørsmålet er om dette berettiger til en kompensasjon utover tilbakebetaling av utfluktens
pris. Nemnda kan ikke se at det er berettiget å si at en hel feriedag ble spolert selv om en
ettermiddags/kveldsutflukt falt bort.

Det kan likevel være rimelig å gi en viss kompensasjon fordi familiens opplegg for feriedagene
i noen grad ble forstyrret. Med den svært begrensede ulempe utfluktens bortfall hadde, bør
ikke kompensasjonen settes høyere enn kr. 1.000,-

Vedtak:

Reklamasjonsnemnda for pakkereiser anbefaler at klager gis en kompensasjon på kr. 1.000,-
slik som tilbudt av Ving.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Mette Lindgren, Apollo Reiser AS

Hanne Åsell, Star Tour AS.