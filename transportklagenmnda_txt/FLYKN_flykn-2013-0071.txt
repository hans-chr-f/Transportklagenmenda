Vedtak i Transportklagenemnda - Fly

Sammendrag

Krav om refusjon av feilbestilte billetter.

Dato
09.07.2013

Saksnummer
071/13F

Tjenesteyter
Travellink

Krav om refusjon av feilbestilte billetter.

Klager har i det vesentlige anført:

Klager bestilte en reise på Travellinks nettside fra Oslo til Hamburg med Norwegian. Da klager
bekreftet bestillingen, hadde strekningen endret seg fra Oslo-Hamburg til Hamburg-Oslo.
Klager kontaktet Travellink uten å få svar. Norwegian kunne ikke hjelpe da klager hadde bestilt
reisen hos et byrå.

Først etter 26 timer fikk klager kontakt med Travellink, da var 24-timers fristen for å endre
eller annullere kjøpet kostnadsfritt utløpt.

Klager endte opp med å kjøpe ny billett hos Norwegian på korrekt strekning.

Klager krever å få refundert beløp for feilbestilt billett, kroner 1 870.

Det vises for øvrig til klagers brev.

Travellink har i det vesentlige anført:

Før klager fikk fullført bestillingen på Travellinks nettside, måtte han krysse av for å ha
lest regler og vilkår. Her kommer det frem at det er ingen refusjon ved kansellering, og at
angrefristloven § 19 ikke gjelder ved kjøp av flybilletter på internett.

Når man bestiller en reise på Travellinks nettside ser man hele tiden hele bestillingen, datoer
og strekning, før man betaler og godkjenner kjøpet.

Travellink kan ikke lastes for at klager har bestilt feil reisestrekning, og kan av den grunn ikke
imøtekomme hans krav.

Det vises for øvrig til Travellinks brev.

Nemnda bemerker:

Det er uklart for nemnda hvorledes feilen har oppstått. Nemnda finner det likevel mest
sannsynlig at feilen ligger på klagers side. Nemnda viser til at det ikke er noe som tyder på
feil ved Travellinks datasystem. Nemnda viser videre til at bestillingsbekreftelse ikke sendes
ut før bestillingen er avsluttet, og bestilleren har bekreftet at han har kontrollert bestillingen.
Bestillingsbekreftelsen sendes ut automatisk på bakgrunn av de registrerte opplysninger. Det
har etter nemndas vurdering formodningen mot seg at reisestrekningen har endret seg under
veis i bestillingen/før bekreftelsen.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.