Vedtak i Transportklagenemnda - Fly

Sammendrag

Krav om standarderstatning som følge av kansellering.

Dato
16.05.2017

Saksnummer
2016-00669

Tjenesteytere
Norwegian

Klager har i det vesentlige anført

Klager og hennes reisefølge skulle reise fra Sandefjord - Torp (TRF) til Alicante (ALC) med
Norwegians flyvning D85331 22. mai 2016. Flyvningen ble kansellert og klager ble booket
om til ny flyvning fra Oslo Lufthavn (OSL) neste dag. Klager ble fraktet fra Sandefjord til
Oslo Lufthavn med buss og mottok forpleining i form av overnatting. 

På ovennevnte bakgrunn krever klager standarderstatning i henhold til EU-forordning
261/2004 for tre passasjerer.

Tjenesteyterne har i det vesentlige anført
Norwegians flyvning D85331 fra Sandefjord Torp til Alicante 22. mai 2016 ble kansellert
som følge av værforholdene på tidligere avgang D85330. Som følge av en nødvendig
omdirigering grunnet værforhold "gikk kabinbesetningen ut på tid" og måtte ha
obligatorisk hvile i henhold til hviletidsbestemmelser. 

Norwegians flyvning D85330 fra Alicante til Sandefjord Torp ble operert av flymaskin
EI-FJE. Denne flyvningen måtte omdirigeres til Oslo Lufthavn på grunn av tåke og svært
kort sikt på Sandefjord Torp. Opprinnelig rute var at EI-FJE skulle operere tilbake fra
Sandefjord Torp som D85331. I stedet ble passasjerene transportert med buss mellom
Sandefjord Torp og Oslo. Dette var tidkrevende, og resultatet ble at kabinbesetningen
"gikk ut på tid". Planlegging av en flymaskin over flere sektorer er ordinær praksis for
å sikre god økonomisk utnyttelse av flymaskinen, og selskapet visere til dom i en tysk
domstol (X ZR 121/13). 

Rimelige tiltak i slike tilfeller innebærer enten omdisponering av egne fly eller "wet
lease". Dette er tidkrevende prosesser som ikke nødvendigvis vil forkorte passasjerenes
forsinkelse. Å kjøpe billetter med andre flyselskap ble også vurdert, men det var få
tilgjengelig billetter på kort varsel, slik at denne løsningen ikke ble valgt. Å sette opp ny
avgang – D88551 fra Oslo neste morgen – må anses som et rimelig tiltak. 

Selskapet viser til fremlagt Movement Log, rapport fra operasjonssentralen, tekstmelding
sendt til berørte passasjerer og værrapport fra Sandefjord Torp 22. mai 2016.
Værrapporten viser at det var dårlig sikt grunnet tåke. 

Flyselskapene er unntatt fra videre kompensasjon hvis forsinkelsen er under 3 timer eller
årsaken til forsinkelsen er ekstraordinære omstendigheter utenfor flyselskapets kontroll
som forhindrer flyvningen, jf. EU-domstolens dom i C-402/07 (Sturgeon-dommen). 

Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke har
vært mulig for dem, jf. Montrealkonvensjonen art. 19 og luftfartsloven § 10-20.

Norwegian anfører at årsaken til uregelmessigheten – værforholdene – var utenfor
selskapets kontroll og at rimelige tiltak ble fattet. 

Norwegian avviser på ovennevnte bakgrunn klagers krav om standarderstatning.

Nemnda bemerker

D85331 fra Sandefjord Torp til Alicante 22. mai 2016 ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Flymaskinens tidligere avgang, D85330 fra Alicante til Torp, ble omdirigert til Oslo som
følge av værforholdene. Nemnda legger etter fremlagt dokumentasjon til grunn at
omdirigeringen skyldtes tåke og dårlig sikt på Torp. Passasjerene måtte deretter fraktes
med buss fra Oslo til Torp.  Som følge av omlegningen gikk kabinbesetningen "ut på
tid", og neste flyvning D85331 måtte kanselleres for at hviletidsbestemmelsene skulle
oppfylles. 

Nemnda mener at omdirigeringen som følge av værforholdene må anses som en
ekstraordinær omstendighet som ikke kunne vært unngått selv om alle rimelige tiltak var
truffet. Passasjerene ble satt opp på ny flyvning morgenen etter, som må anses som et
tilstrekkelig tiltak. 

Nemnda kan etter dette ikke se at det er grunnlag for klagers krav om
standarderstatning.

Vedtak

Transportklagenemnda - fly anbefaler ikke at klager gis medhold.