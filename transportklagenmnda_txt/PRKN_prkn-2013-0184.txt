Vedtak i Pakkereisenemnda

Sammendrag

Saken gjelde manglende air condition og wifi, Gran Canaria.

Dato
10.06.2014

Saksnummer
184/13P

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 3

Reisens pris: 25.474,-

Saken gjelder:

Saken gjelde manglende air condition og wifi, Gran Canaria.

Klageren anfører at det var flere forhold som ikke var som det skulle.

Det største problemet var at a/c anlegget ikke fungerte. Sengene var steinharde og datteren
på 16 år som var 174 cm lang, fikk en sofa i stuen som var 175 cm.

Det skulle være wifi på hotellet, men den fungerte ikke. De ba hotellverten om råd uten at
noe skjedde. De tok forholdene opp med Star Tour også uten at noe skjedde. De bestemte
seg derfor for å reise hjem. Da fikk de tilbud om å flytte mot å betale flyttegebyr - noe de ikke
ville. Da Star Tour ikke hadde ledige plasser på fly hjem, kjøpte de billetter et annet sted for
kr.10.300,-.

Tilsammen har ferien kostet ca. kr.40.000,- for 2 dager.

Star Tour har vist til rapport fra den stedlige representant som har opplyst at hotellet
hadde blitt kontaktet om a/c som ikke virket. Hotellet har opplyst at en hotellansatt ble
med gjesten til rommet for å vise hvordan a/c og fjernkontrollen virket.

Det var ikke noe galt med anlegget. Når det gjelder wifi, har Star Tour ikke mottatt klage fra
kunden på dette. Ekstrasengen er 180 cm lang - noe kortere enn ordinære senger. Gjesten ble
også tilbudt 3 ekstra madrasser.

Star Tour har aldri mottatt klager på dette hotellet tidligere - det er et av deres hoteller som
best likt. Da gjesten allerede dagen etter ankomst hadde snakket med Star Tours guide om å
få billetter for å reise hjem, hadde han nevnt noe om

«family cruises». Star Tour har tilbudt kr.2.000,- i kompensasjon.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid etter at kunden har meldt fra om manglene.

Hvis manglene er vesentlige og formålet med reisen av den grunn blir vesentlig forfeilet, kan
kunden heve avtalen og kreve det betalte tilbakebetalt.

Klageren her hadde bestilt et 14-dagers opphold for tre personer for ca. kr.25.000,-. De ankom
hotellet 8. juli og bestemte seg dagen etter for å reise hjem - noe de gjorde den 10. juli etter å
ha kjøpt hjemreisebilletter for ca. kr.10.000,-.

Angivelig på grunn av ikke-fungerende a/c og wifi og kort ekstraseng.

Klageren har ikke fremsatt et bestemt krav utover å ha påpekt at hele reise har kostet over
kr.40.000,- for 2 dager. Nemnda forstår det slik at klageren i realiteten har hevet avtalen og
krever reisens pris og sine utlegg dekket.

Som nevnt foran kan en avtale om pakkereise heves dersom det foreligger vesentlige mangler
og reisens formål av den grunn blir vesentlig forfeilet.

Slike vesentlige mangler foreligger ikke her. Nemnda må også legge til grunn at problemet
med a/c anlegget ikke ble tatt opp med Star Tour og at det heller ikke var noe galt med
anlegget. Ekstrasengen hadde normal lengde. Nemnda finner dermed ikke grunnlag for noen
kompensasjon utover det som er tilbudt av Star Tour.

Vedtak:

Reklamasjonsnemnda kan ikke anbefale ytterligere kompensasjon.

Vedtaket var enstemmig.