Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.11.2013

Saksnummer
265/13F

Tjenesteyter
Wizz Air

Krav om standarderstatning grunnet kansellering.

Klager har i det vesentlige anført:

Klager skulle reise fra Torp til Warszawa den 10. februar 2013 med W6 1516. Avgangen ble
kansellert, og klager ble booket om til tre dager senere. Klager mottok ingen assistanse i
ventetiden.

Klager krever standarderstatning i henhold til EU-forordning 261/2004.

Det vises for øvrig til klagers brev.

Wizz Air har i det vesentlige anført:

W6 1516 ble kansellert som følge av dårlige værforhold på Torp Lufthavn. Hendelsen var
utenfor Wizz Airs kontroll, og var forårsaket av  ekstraordinære omstendigheter, som ikke
kunne vært unngått selv om alle rimelige tiltak var truffet.

Wizz Air informerte klager om hendelsen, og booket han om i henhold til gjeldende regler.

Wizz Air ønsker å refundere klagers eventuelle utgifter i ventetiden, men kan dessverre ikke
imøtekomme hans krav utover dette.

Det vises for øvrig til Wizz Airs brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Wizz Air har opplyst at kanselleringen skyldtes vanskelige værforhold på Torp. Opplysningen
er ikke underbygget med kopi av operasjonell logg, værrapport eller lignende. Wizz Air har
følgelig ikke godtgjort at innstillingen skyldtes en ekstraordinær omstendighet som ikke kunne
vært unngått selv om alle rimelige tiltak var truffet. Innstillingen gir etter dette rett til en
standarderstatning på 250 euro per person.

Klager ble omrutet. Wizz Air skulle ha tilbudt klager mat og forfriskninger som står i rimelig
forhold til ventetiden. De skulle også tilbudt hotell. Nemnda viser til forordningen artikkel 5,
jf. artikkel 9. Wizz Air har i klageomgangen tilbudt å erstatte klagers utgifter. Dette kommer i
tillegg til standarderstatningen.

Vedtak:

Transportklagenemnda-fly anbefaler at Wizz Air utbetaler en standarderstatning på 250 euro
per person. Eventuelle utgifter til mat/forfriskninger og hotell kommer i tillegg.

Vedtaket var enstemmig.