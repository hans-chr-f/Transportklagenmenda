Vedtak i Transportklagenemnda - Fly

Sammendrag

Krav om refusjon av flybilletter til USA grunnet
kansellering av arrangement som følge av covid-19.

Dato
20.08.2021

Saksnummer
2021-00144

Tjenesteytere
SAS

Klager har i det vesentlige anført

Klager hadde bestilt flybillett hos SAS t/r Kristiansand - Austin via København for reise 11.
- 17. mars 2020. Pris kroner 7 433. 

Den 9. mars mottok klager en SMS fra SAS hvor følgende tekst stod: "Dear passenger,
The city of Austin has cancelled SXSW (South by Southwest) Festival 2020 and therefor
SAS now offers a refund of your ticket. For more information and to apply for your
refund use this link: https://...."

Klager gikk derfor inn på SAS sider og kansellerte reisen. I ettertid vil SAS kun refundere
skatter og avgifter med kroner 817.

Klager krever full refusjon av billetten som lovet av SAS.

Tjenesteyterne har i det vesentlige anført
Klager hadde en ikke-refunderbar billett. Hun kansellerte reisen på eget initiativ den 9.
mars kl 14.18, på dette tidspunktet var ikke flyvningene med SAS kansellerte. Klager har
derfor kun krav på refusjon av refunderbare skatter og avgifter i henhold til billettens
regler. Flyvningen fra København til Austin ble kansellert den 10. mars. 

SMSen klager viser til inneholdt også en lenke til SAS sine sider om søknad om refusjon.
Ordlyden i SMSen gir ikke isolert sett en utvidet rett til refusjon ut over hva som følger av
de nevnte generelle befordringsvilkår. 

SAS kan på grunnlag av ovennevnte ikke imøtekomme klagers krav.

Nemnda bemerker

Nemnda legger til grunn at klager selv valgte å kansellere reisen sin den 9. mars 2020
grunnet en SMS fra SAS om at arrangementet klager skulle delta på var avlyst. Fra
det tidspunktet klager selv kansellerte reisen, forelå det ikke lenger noen bekreftet
reservasjon på den aktuelle flyvningen. EU-forordning 261/2004 kommer derfor ikke til
anvendelse, jf. artikkel 3 nummer 2 bokstav a. 

Nemnda har forståelse for at det føles urettferdig for klager å ikke motta refusjon for en
reise som ikke lot seg gjennomføre på grunn av covid-19. Men heller ikke flyselskapet
har ansvar eller kontroll over det som har inntruffet. I Kommisjonens veiledning pkt. 2.2
om covid-19 fremgår at flyforordningen ikke regulerer situasjonen der den reisende selv
avlyser reisen, og at det i disse tilfellene er de alminnelige billettvilkår og avtalelovens
regler som gjelder. En ikke-refunderbar billett gir derfor ikke grunnlag for refusjon i disse
tilfellene uansett om passasjeren har god grunn til å avlyse reisen.

Klagers billetter i dette tilfellet var ikke refunderbare. Billettvilkårene gir derfor ikke
grunnlag for refusjon i disse tilfellene uansett om passasjeren har god grunn til å avlyse
reisen.

Nemnda mener i dette tilfellet at SAS er ansvarlig for å refundere klagers billetter på
avtalerettslig grunnlag ref. SMS´en SAS sendte til klager den 9 . mars der de skriver
at:"....SAS now offers a refund of your ticket". Det er ikke tatt forbehold om at dette kun
gjelder refunderbare billetter. 

Nemnda anbefaler derfor at SAS refunderer klagers billetter.

Vedtak

Transportklagenemnda anbefaler at SAS refunderer klagers billettutgifter.