Vedtak i Transportklagenemnda - Fly

Sammendrag

Krav om standarderstatning og refusjon av ubenyttede flybilletter
grunnet kansellering som følge av covid-19 pandemien.

Dato
23.09.2022

Saksnummer
2022-00939

Tjenesteytere
TAP Air Portugal

Klager har i det vesentlige anført

Klager (to personer) hadde bestilt flybilletter med TAP Air Portugal t/r Oslo - Lisboa for
reise 16. - 20. juni 2021. Pris kroner 5 706. 

Den 6. mai mottok klager melding om at flyvningen var kansellert som følge av covid-19
pandemien. TAP sendte automatisk verdivouchere + 10 % av billettverdien (til sammen
kroner 6 276) til klager i refusjon. Klager fikk ingen mulighet til å velge kontant refusjon.
Klager protesterte, men fikk ikke omgjort voucherne til kontant refusjon.

Klager valgte derfor å bruke voucherne på en ny reise t/r Oslo - Lisboa 16. - 19. juni 2022.
Formålet med reisen var en konsert, men da konserten ble avlyst valgte klager å avlyse
hele turen. Klager fikk tilbud om refusjon minus 15 % billettenes verdi. Men i stedet for å
motta kontant refusjon som lovet, mottok klager på nytt vouchere.

Klager stiller seg svært kritisk til flyselskapets fremgangsmåte, og hvordan TAP Air
Portugal behandler sine passasjerer.    

Klager krever full refusjon av opprinnelige flybilletter, kroner 5 706. 

Tjenesteyterne har i det vesentlige anført
TAP Air Portugal har i det vesentlige anført: 

Klagers flybilletter Oslo - Lisboa t/r 16. - 19. juni 2022 ble betalt med verdivouchere.
Klager valgte å kanseller reisen, og refusjon ble gjennomført på samme måte som reisen
ble betalt, med verdivouchere.

Nemnda bemerker

Basert på sakens opplysninger legger nemnda til grunn at klagers flyvninger mellom
Oslo og Lisboa ble kansellert mer enn 14 dager i forveien. Klager har derfor ikke rett på
standarderstatning i henhold til EU-forordning 261/2004 artikkel 5 nummer 1 bokstav c
punkt i). 

Klager har fremsatt krav om refusjon av billettene, noe han har krav på i henhold til EU-
forordning 261/2004 artikkel 8 nummer 1.

Refusjon skal i utgangspunktet utbetales kontant, ved elektronisk bankoverføring,
bankgiro eller sjekk jf. artikkel 8 nr. 1 bokstav a jf. artikkel 7 nr. 3. Refusjon i form av
verdivouchere forutsetter at det er inngått en "skriftlig avtale med passasjeren" om dette.

Det er ikke bestridt at klager i dette tilfellet ikke fikk valget mellom kontant refusjon eller
verdivouchere, men at flyselskapet sendte klager verdivouchere uten å ha inngått en
avtale med klager om dette på forhånd. Nemnda mener derfor at TAP Air Portugal bør
refundere klagers ubenyttede flybilletter fra reisen 16. - 20. juni 2021 med kroner 5 706.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd standardkompensasjon eller annen erstatning, og fra 7 dager etter at klager
har krevd refusjon.

Vedtak

Transportklagenemnda anbefaler at TAP Air Portugal refunderer klagers flybilletter med
kroner 5 706.