Vedtak i Transportklagenemnda - Fly

Sammendrag

Krav om refusjon av utgifter til oppgradering til Premium
Economy. Passasjerer i reisefølge på fire ble spredt over hele
flyet, selv etter reservasjon av seter på nett ved innsjekking.

Dato
26.11.2019

Saksnummer
2019-01078

Tjenesteytere
Lufthansa German Airlines

Klager har i det vesentlige anført

Klager skulle reise med Lufthansas flyvning LH447 fra Denver (DEN) til Frankfurt (FRA)
22. februar 2019 kl. 17.45, lokal tid. De reisende hadde videreforbindelse fra Frankfurt
til Oslo lufthavn (OSL) 23. februar kl. 15.00. Kvelden før avreise fikk klager beskjed om
at innsjekking på nett var åpnet, og klager logget seg derfor inn og valgte ledige seter.
Lufthansa hadde satt de fire passasjerene på en rad med fire seter. To av passasjerene
beholdt disse setene, og de to andre valgte å sitte på treseteren på samme rad. Plassene
ble bekreftet. 

Da klager ankom flyplassen neste dag var plassreservasjonen forsvunnet. I stedet hadde
klager fått seter på fire ulike rader, og alle hadde blitt tildelt midtseter. Lufthansas
ansatte på flyplassen kunne ikke endre dette, da flyvningen var full. Det eneste han
kunne tilby var en oppgradering til businessklasse til 2 000 dollar, noe klager ikke ønsket. 

Passasjerene passerte sikkerhetskontrollen, og klager gikk til Lufthansas ansatte ved
gaten. Hun forklarte situasjonen, og at det var viktig at familien satt samlet om bord. Her
ble klager tilbudt oppgradering til Premium Economy til 912 dollar. Klager så ingen annen
mulighet enn å takke ja til dette. 

Etter ombordstigning ble passasjerene sittende seks timer på rullebanen som følge
av uventede værforhold. Klager er av den oppfatning at Lufthansa ikke kan klandres
for de uforutsette værforholdene. Klager har like fullt fremsatt krav om refusjon av
oppgraderingen til 912 euro for å sitte sammen. Hun har vist til at de hadde reservert
seter på nett som ingen i ettertid ville vedkjenne seg. På bakgrunn av dette har klager
fremsatt krav om refusjon av utgifter til oppgraderingen for å få sitte samlet til 912
dollar.

Tjenesteyterne har i det vesentlige anført
Passasjeren opplevde en forsinkelse på Lufthansas flyvning LH447 fra Denver til
Frankfurt 22. februar 2019. Forsinkelsen skyldtes værforholdene i Denver denne dagen. 
Det er beklagelig at passasjerene ikke fikk de setene de hadde reservert på internett
uten ekstra kostnad. De valgte selv en oppgradering til Premium Economy. I denne
forbindelse viser Lufthansa til sine vilkår for befordring, hvor det fremgår at selskapet
fremdeles har adgang til å tildele nye seter til enhver tid, selv etter ombordstigning.
Dette kan være av operasjonelle eller sikkerhetsmessige årsaker. Passasjerene vil ikke bli
refundert dersom de velger å ikke reise, eller dersom de oppgraderer seg til en annen
klasse. 

På bakgrunn av det ovennevnte har Lufthansa avvist klagers krav.

Nemnda bemerker

Det fremgår av Lufthansas generelle vilkår at selskapet tar forbehold om å endre
setereservasjonene til enhver tid, også etter at passasjerene har tatt plass i flyet. Etter
nemndas mening har klager derfor ikke et krav på å bli tildelt bestemte seter, selv om
disse i utgangspunktet var reservert av klager.

Klager valgte selv å oppgradere billetten for å få nye seter. Nemnda kan ikke se at klager
har krav på å få erstattet disse utgiftene.

Vedtak

Transportklagenemnda - fly anbefaler ikke at klager gis medhold.