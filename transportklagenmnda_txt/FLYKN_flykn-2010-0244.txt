Vedtak i Transportklagenemnda - Fly

Sammendrag

Kansellering som følge av askeskyen fra Island. Krav om erstatning av ekstrautgifter.

Dato
10.04.2011

Saksnummer
244/10F

Tjenesteyter
Lufthansa German Airlines

Kansellering som følge av askeskyen fra Island. Krav om erstatning av ekstrautgifter.

Klager har i det vesentlige anført:

Klager skulle reise fra Bergen til Amman via Frankfurt den18. april 2010. Flyet ble kansellert på
grunn av askeskyen fra Island.

Klager prøvde flere ganger å komme i kontakt med Lufthansa for å få informasjon om
alternativ flygning, men verken telefon eller internett var til noen hjelp.

Klager oppdaget da at det var mulig å bestille de samme billettene med avreise 25. april og
retur 10. mai. Klager bestilte disse billettene. Senere samme dag, antagelig 21. april, fikk
klager kontakt med Lufthansa på telefonen. Vedkommende klager snakket med opplyste at
klagerne kun kunne reise på de originale billettene den 27. april. Da klager fortalte at det var
billetter ledig den 25. april, ble han fortalt at han måtte velge mellom de to billettene og enten
reise søndag eller tirsdag. Klager valgte søndag i og med at han allerede hadde mistet en
ferieuke.

Det var ledige seter både på flyturen den 25. april og på returen den 10. mai. Dette gjaldt også
økonomiklasse.

Klager måtte betale NOK 12 482 for de nye billettene. Han har fått refundert NOK

8 724 for de opprinnelige billettene. Klager er av den oppfatning at Lufthansa bør refundere
mellomlegget. Klager viser bl.a. til at Lufthansa burde ha omrutet ham snarest mulig. Han
viser videre til at han i flere dager hadde forsøkt å komme i kontakt med Lufthansa uten
å lykkes. Klager finner det urimelig at Lufthansa skulle tvinge ham til å utsette avreisen
ytterligere to dager når det var ledige seter den 25.

Det vises for øvrig til klagers brev.

Lufthansa har i det vesentlige anført:

Flygningen ble kansellert på grunn av askeskyen fra Island. Dette var en hendelse utenfor
Lufthansas kontroll. Passasjerene som ble berørt av dette hadde rett til enten å kansellere
billettene uten omkostninger eller omruting uten omkostninger til utgangen av mai. Dette ble
tilbudt som en goodwill.

Siden klagerne kansellerte sine opprinnelige billetter, kan de ikke garanteres nye billetter til
samme pris på en annen dato.

Lufthansa beklager at de ikke hadde mulighet til å omrute klagerne til den 25. april. Dessverre
måtte fortsatt mange fly kanselleres, og ved å utskyte klagernes flight til en senere dato, økte
man muligheten for at flyet faktisk kunne fly slik at passasjerene kunne nå sitt reisemål så
snart som mulig.

Flygningen den 25. april var nesten fullbooket, og grunnen til at det var så mange ledige seter
var at mange passasjerer avbestilte i siste øyeblikk eller ikke møtte opp.

Klager fikk refundert de opprinnelige billettene den 5. mai 2010.

Lufthansa beklager at de ikke kan refundere klagerne differanse mellom nye og gamle
billetter. Ved å kjøpe nye billetter aksepterte klagerne den nye prisen. Lufthansa kan heller
ikke refundere de nye billettene siden disse har blitt brukt.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU forordning 261/2004. Det er flyselskapet som må godtgjøre at det forelå en
slik ekstraordinær omstendighet, og flyselskapet må videre godtgjøre at de har truffet alle
rimelige tiltak for å unngå innstillingen.

Innstillingene skyldtes i dette tilfellet stengt luftrom pga askeskyen fra Island. Dette er forhold
utenfor arrangørens kontroll, og innstillingen gir ikke rett til standarderstatning etter EU
forordningen.

Ved innstilling av en flyvning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf. forordningens
artikkel 5 jf. artikkel 8 og 9. Dette gjelder selv om kanselleringen er helt utenfor flyselskapenes
kontroll.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelig melding med
følgende ordlyd:

«Dersom du nektes ombordstigning eller din flyging er innstilt eller forsinket i minst to
timer, kan du få et eksemplar av bestemmelsene om dine rettigheter, særlig med hensyn til
erstatning og assistanse, ved innsjekkingsskranken eller utgangen til flyet», jf. artikkel 14.

Klager har opplyst at han ved flere anledninger per telefon og internett forsøkte å komme
i kontakt med Lufthansa uten å lykkes. Lufthansa har ikke kommentert dette, og nemnda
legger klagers opplysninger til grunn. Nemnda legger på denne bakgrunn videre til grunn at
Lufthansa ikke tok kontakt med klager.

Klager bestilte nye billetter den 21. april. Ny utreise var 25. april. Klager kom samme dag i
kontakt med Lufthansa, og de opplyste at klager var omrutet til den 27. april. Lufthansa ble
samtidig orientert om klagernes nye billettkjøp og presentert for klagers anmodning om å
kunne reise den 25. april i stedet for den 27. april uten ekstra kostnad.

Nemnda er av den oppfatning at Lufthansa i den foreliggende situasjon burde ha akseptert
omruting av klager til den 25. april. Nemnda viser til at Lufthansa i henhold til forordningen
pliktet å tilby klager omruting snarest mulig på samme transportvilkår. Klager hadde
opprinnelig økonomiklassebilletter, og det var økonomiklassebilletter klager hadde kjøpt for
avreise også den 25. april. Nemnda er av den oppfatning at det i denne sammenheng ikke kan
legges vekt på at de nye billettene var dyrere enn de opprinnelige. Plikten til å tilby omruting
gjelder på «samme transportvilkår». Plikten er ikke begrenset at det er tilgjengelig billetter til
samme pris.

Nemnda anbefaler etter dette at klagerne refunderes mellomlegget på NOK 3 708.

Vedtak:

Flyklagenemnda anbefaler at Lufthansa refunderer klager NOK 3 708.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS Norge AS

Janne G. Soløy, Widerøes Flyveselskap ASA