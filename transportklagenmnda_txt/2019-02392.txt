Vedtak i Transportklagenemnda
- Kollektivreiser

Sammendrag

Krav om frafall av gebyr - for sen aktivering av billett

Dato
11.11.2019

Saksnummer
2019-02392

Tjenesteytere
Ruter

Klager har i det vesentlige anført

Klager reiste med trikk fra Holtet da hun ble ilagt gebyr. Klager viser til at hun reiste med
en barnevogn og sin sønn på ett år, og måtte sette fra seg barnevognen før hun fikk
aktivert billetten på reisekortet. Videre understreker hun at i realiteten er det til tider
fysisk umulig å få aktivert billett før trikken kjører fra stoppestedet. 

Klager opprettholder på overnevnte grunnlag krav om at Ruter frafaller gebyret.

Tjenesteyterne har i det vesentlige anført
Klager ble ilagt gebyr på trikken fordi hun ikke hadde aktivert sin billett. Billetten ble
aktivert da kontrollørene kom på trikken. 

Billetten må aktiveres som det første man gjør når en går om bord. Det er ikke adgang til
å sette seg ned eller gjøre andre ting før man velger å aktivere. 

Klager gikk på trikken ved Holtet, som kjørte derfra kl. 12.50.12. Billetten ble aktivert kl.
12.51, som er samtidig som kontrollen ble startet ved Sportsplassen. Det er observert av
kontrollør at klager aktiverte sin billett da hun oppdaget kontrollørene. 

Ruter kan på overnevnte bakgrunn ikke se noen grunn til å endre standpunkt i denne
saken.

Nemnda bemerker

Klager ble ved kontroll 1. april 2019 ilagt gebyr fordi hun aktiverte billett for sent. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager kunne ved kontrollen ikke vise gyldig billett og vilkårene for å ilegge gebyr var til
stede.

Nemnda legger til grunn at klager kom på trikken på Holtet holdeplass. Ifølge Ruters
sanntidssystem var trikken på denne holdeplassen fra kl. 12.49.46 til kl. 12.50.12.
Kontrollørene kom på trikken på Sportsplassen som er holdeplassen etter Holtet. Trikken
ankom der kl. 12.51.42.  

Klagers billett er registrert kjøpt kl. 12.51. 

I gebyrrapporten er det opplyst at klager aktiverte billetten da hun så kontrollørene. 

Nemnda viser til at billetter skal aktiveres umiddelbart etter ombordstigning. 

Ut fra de oppgitte data i sanntidsloggen og billettkjøpet, kan både klagers og
kontrollørenes forklaringer være riktige. I og med at billettkjøpet ikke er registrert med
sekunder, blir en sammenligning av tidspunktene upresis. Det må likevel legges til grunn
at det gikk minst 48 sekunder fra trikkens avgang fra Holtet holdeplass der klager gikk
ombord, til hun kjøpte billett. 

Etter nemndas syn burde det være tilstrekkelig tid til å aktivere billetten selv om klager
også måtte plassere en barnevogn. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold.