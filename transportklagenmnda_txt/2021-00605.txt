Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.10.2021

Saksnummer
2021-00605

Tjenesteytere
SAS

Klager har i det vesentlige anført

Klager skulle reise fra Düsseldorf til Oslo den 27. desember 2020 med SK819 kl 19.00
med ankomst kl 20.50. 

Den dagen klager skulle reise fra Düsseldorf ble han informert om at flyvningen var
kansellert, og at han var booket om på ny avgang fra Frankfurt via København senere på
kvelden. Det ble satt opp busstransport mellom Düsseldorf og Frankfurt. Klager ankom
Gardermoen kl 00.30, mer enn fire timer forsinket.

Klager krever standarderstatning 250 euro i henhold til EU-forordning 61/2004.

Tjenesteyterne har i det vesentlige anført
Klager var opprinnelig booket på SK819 fra Düsseldorf til Oslo den 27. desember 2020 kl
19.00. 
Den 10. november oppstod det en ruteendring; SK819 ble kansellert, og klager ble
booket om til SK817 kl 12.25. 
Den 4. desember oppstod nok en ruteendring; SK817 ble kansellert, og klager ble booket
om til SK1622 og SK462 kl 15.55 via København, med ankomst Oslo kl 19.30.

Den 27. desember ble SK1622 kansellert grunnet dårlige værforhold i Düsseldorf,
sterk vind. SAS viser til fremlagt dokumentasjon.  Klager ble booket om til neste ledige
avgang samme kveld fra Frankfurt via København, han ble fraktet i buss fra Düsseldort til
Frankfurt. SAS gjorde hva de kunne for å få klager hjem så raskt som mulig.    

Hendelsen er ikke kompensasjonsberettiget da årsaken til kanselleringen var
ekstraordinære omstendigheter utenfor SAS kontroll. 

SAS kan ikke imøtekomme klagers krav om standarderstatning.

Nemnda bemerker

Nemnda legger til grunn at det oppstod ruteendringer på SK819 og SK817 

En ruteendring innebærer kansellering av en avtalt flygning. Kansellering gir rett
til erstatning etter EU-forordning 261/2004 artikkel 5, jf. artikkel 7, med mindre
flyselskapet har informert om endringen minst to uker før planlagt avgangstid. Klager
ble informert om ruteendringene på SK819 og SK817 henholdsvis den 10. november
og 4. desember, mer enn to uker før avgang. Ruteendringene gir etter dette ikke rett til
standarderstatning. 

Nemnda legger videre til grunn at SK1622 ble kansellert. Klager har fremsatt krav om
standarderstatning.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flyvning ble kansellert som følge av sterk vind.  

Klager har etter dette ikke rett til standarderstatning.

Vedtak

Transportklagenemnda kan ikke anbefale at klager gis medhold.