Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.02.2014

Saksnummer
376/13F

Tjenesteyter
Lufthansa German Airlines

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Orlando via Frankfurt den 17. mars 2013 kl. 10:05. LH859
fra Oslo til Frankfurt ble forsinket og tok av kl. 11:15, som medførte at klager mistet sin
videreforbindelse LH464.

Klager stiller seg kritisk til at LH464 ikke ventet da det var minst 15-20 personer som skulle
videre med denne maskinen.

Klager ble innlosjert på hotell og booket om til dagen etter. Reisen var svært slitsom for klager
og hans familie. De ankom Orlando over 30 timer forsinket.

Klager krever standarderstatning i henhold til EU-forordning 261/2004.

Det vises for øvrig til klagers brev.

Lufthansa har i det vesentlige anført:

LH859 ble forsinket 1t 22 min som følge av sent innkommet fly grunnet værforholdene i
Frankfurt. Det vises til fremlagt logg.

Gaten til LH464 var dessverre stengt da klager landet. Det er ikke mulig å holde igjen en
flymaskin da dette kan føre til at selskaper mister oppsatt slot-tid. LH464 tok av med flere
ledige seter, det stemmer ikke som klager hevder at Lufthansa solgte deres plasser til andre.
Det vises til fremlagt dokumentasjon.

Klager ble innlosjert på hotell og booket om til dagen etter via Washington. Klager fikk mat og
drikke i ventetiden.

Hendelsen er i henhold til EU-forordning 261/2004 dessverre ikke kompensasjonsberettiget
da årsaken til forsinkelsen var utenfor Lufthansas kontroll.

På grunnlag av ovennevnte kan Lufthansa ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket slik at klager kom frem til Orlando om lag 30 timer forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at flyet fra Oslo
til Frankfurt ble forsinket som følge av sent innkommet fly pga. værforholdene og
derav restriksjoner i luftrommet i Frankfurt. Dette førte igjen til at klagerne ikke rakk sin
videreforbindelse til Orlando.

Nemnda er av den oppfatning at det ikke er grunnlag for å kritisere Lufthansa for ikke å ha
ventet på klagerne og andre passasjer i Frankfurt. Flyet fra Oslo landet så sent at det ikke
var praktisk mulig å nå flyet til Orlando. Lufthansa kunne ikke holde igjen Orlando-flyet uten
å miste slot-tiden (tillatt avgangstid), noe som igjen ville ført til ytterligere forsinkelser og
problemer for andre.

Nemnda finner det etter dette godtgjort at forsinkelsen skyldtes en ekstraordinær
omstendighet, og at forsinkelsen ikke kunne unngås selv om alle rimelige tiltak var truffet.
Forsinkelsen gir etter dette ikke rett til standarderstatning.

Anvendelse av EU-forordningen berører ikke en passasjers rett til erstatning på annet
grunnlag. Flyselskapet er i henhold til luftfartsloven § 10-20/Montrealkonvensjonen artikkel
19 ansvarlig for tap som følge av forsinkelse, med mindre selskapet godtgjør at det har tatt
alle forholdsregler som med rimelighet kan kreves for å unngå tapet, eller dette ikke har vært
mulig for dem.

Nemnda er av den oppfatning at flyselskapet i dette tilfellet ikke hadde mulighet til å
unngå forsinkelsen. Forsinkelsen gir således ikke rett til erstatning etter luftfartsloven/
Montrealkonvensjonen.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.