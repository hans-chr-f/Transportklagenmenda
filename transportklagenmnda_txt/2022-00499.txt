Vedtak i Transportklagenemnda - Fly

Sammendrag

Forsinkelse av fly

Dato
18.10.2022

Saksnummer
2022-00499

Tjenesteytere
SAS
United Airlines
Mytrip

Klager har i det vesentlige anført

Klager med reisepartner reiste fra Oslo til San Jose via Newark med SAS den 22.12.2021.
SK0907 fra Oslo til Newark ble forsinket og medførte at klager med reisefølge ikke rakk
connecting flight til San Jose. Klager forteller at flyselskapet var sene med å boarde
flyet og at det var mulige tekniske problemer hvilket forsinket flyet med en 1 time og 15
minutter. Klager forteller videre at passasjerene satt lenge ombord uten å taxe ut.

Klager anfører i det vesentlige at hun og reisepartner skal få dekket alle utgiftene
tilknyttet til hotell, taxi, middag og etc. som de måtte ut med når de måtte tilbringe
natten i New York. Det kreves også standard kompensasjon på 600 euro per passasjer for
forsinkelsen.

Tjenesteyterne har i det vesentlige anført
SAS har ikke gitt tilsvar i saken. I e-post korrespondansen med klager forteller SAS at de
oppdaget at reisebyrået ikke hadde opprettet billetten for United Airlines-flyvningen på
grunn av at klager og reisepartner hadde blitt ombooket til en annen flyvning 23.12.2021.
SAS anførte derfor at deres tolkning av regelverket tilsier at de har tatt alle rimelige tiltak
for å prøve å unngå forsinkelsen. I henhold til dette kan ikke SAS imøtekomme klagers
forespørsel om erstatning.

Reisebyrået MyTrip anfører i det vesentlige at selskapet er en mellommann for
reisetjenestene, inkludert flybilletter, som tilbys på
nettstedet Mytrip.no. De poengterer at de utelukkende opptrer i egenskap som
mellommann og at avtalen for det faktiske tilbudet av flybilletter og flytjenester trer
i kraft direkte mellom forbrukeren og det det aktuelle flyselskapet. De forteller at
de ikke er medleverandør av tjenestene og dermed ikke part i kontraktsforholdet
mellom forbrukeren og flyselskapet. MyTrip avslutter med å si at forpliktelsene deres
er begrenset til mekling og til de mulige ekstratjenestene (våre egne tjenester) kjøper
forbrukeren fra oss.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har ikke
kommet med tilsvar i saken. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10.

Flyselskapet SAS har ikke avgitt uttalelse til nemnda. Som følge av forsinkelsen på
den første flighten rakk ikke klager sin videreforbindelse, og klager ankom endelig
bestemmelsessted mer enn tre timer etter opprinnelig planlagt ankomst tid, og har etter
nemndas syn derfor krav på erstatning. Flyselskapet har heller ikke sannsynliggjort at
forsinkelsen skyldtes ekstraordinære omstendigheter som ikke kunne vært unngått.

Nemnda anbefaler at SAS utbetaler samlet 1200 euro i standarderstatning i henhold til
EU-forordning 261/2004 artiklene 5, 6 og 7, samt EU-domstolens avgjørelser i sakene
Sturgeon-Condor av 19.11.2009 (C-402/07) og Nelson med flere av 23.10.2012 (C-581/10.

Passasjerer har ved forsinkelser også krav på forpleining i ventetiden, jf. forordningens
artikkel 9. Dersom passasjeren har lagt ut for forpleining selv, har han rett til å få dekket
utgifter som er nødvendige, rimelig og passende ventetidens lengde tatt i betraktning, jf.
EU-domstolens avgjørelse i C-12/11 (McDonagh). Det fremgår av kvitteringene fra klager
at vedkommende med reisefølge la ut for hotell, taxi fra og til flyplass, Uber til sentrum,
frokost og middag under oppholdet i New York forårsaket av forsinkelsen.

Nemnda vurderer det til at alle utgifter unntatt Uber tur-retur sentrum vil kunne dekkes
fordi det ikke var nødvendig å dra til sentrum for å spise middag, jf. forordningens
artikkel 9 om retten til forpleining.

Vedtak

Nemnda anbefaler at SAS utbetaler 1200 euro i standarderstatning og 4131 kroner i
forpleining.