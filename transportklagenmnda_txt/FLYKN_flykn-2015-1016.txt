Vedtak i Transportklagenemnda - Fly

Sammendrag

Krav om standarderstatning samt refusjon av utgifter grunnet kansellering.

Dato
12.07.2016

Saksnummer
1016/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reist fra Bangkok til Bergen via Oslo 17. mars 2015 kl. 09:00 med DY7202. Denne
flyvningen ble kansellert.

Klager mener Norwegian lyver angående kanselleringen. Hun mener at det skyldes
pilotstreiken og ikke akutt sykdom. Norwegian påberoper seg sykdom i Oslo.
Norwegian har flere avganger fra Oslo til flere langdistansedestinasjoner. Driften
kan ikke sies å være forsvarlig dersom man må kansellere avgangen hvis ett
besetningsmedlem må melde forfall.

På telefonen fra Bangkok fikk klager tilbud om å reise med Finnair to dager etter opprinnelig
reisedag. Dette var ikke slik de ønsket å avslutte ferien. Under samtalen så ble det tatt opp
at klager skulle få dekket sine ekstra kostnader til overnatting, transport, mat og drikke.
Norwegian forklarte at det kunne de, men da innenfor rimelighetens grenser.

Klager har fylt ut webskjemaet til Norwegian for refusjon, det skal være sendt over for taxi,
hotell og matutgifter. Da saken har tatt lang tid har det skapt vanskeligheter for klager å få
utskrift fra Telenor.

Klager krever standarderstatning i henhold til EU-forordning 261/2004, samt refusjon av
utgifter på kroner 3&nbsp;576.

Det vises for øvrig til klagers brev.

Norwegian har i det vesentlige anført:

DY7202 fra Bangkok til Oslo 17. mars 2015 ble kansellert. Dette skyldes at en av de ansatte
i cockpiten var blitt syk samme dag, rett før flyet hadde avgang fra Oslo til Bangkok.
Det var dessverre ikke mulig å få tak i et nytt besetningsmedlem da Norwegian ikke har
reservepersonell for langdistanseflygninger i Oslo. Norwegian viser til fly informasjon i sitt
brev hvor det står «CNL CREW, DY7202/17MAR15».

Alle passasjerer på denne flyvningen ble booket om til andre flyselskap og Norwegian stod for
disse billettene.

Det ble også sendt ut sms til passasjerene for å holde de oppdatert.

Norwegian ønsker å refundere for mat, hotell, telefonsamtale, og transport på kr 3.576. De
har bedt om klagers kontonummer for å kunne gjøre dette.

Norwegian forklarer at denne forsinkelsen lå utenfor deres kontroll og at de derfor ikke
erstatter i henhold til EU-forordning 261/2004.

Det vises for øvrig til Norwegian sitt brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid til
annen. Flyselskapet må være forberedt på dette, og må ha en beredskapsplan for håndtering
av påregnelig sykdom. Sykdom kan likevel oppstå så plutselig eller i et slikt omfang at
flyselskapet ikke har mulighet til å unngå innstilling av en eller flere avganger. Dette må
vurderes konkret.

Nemnda finner på bakgrunn av de foreliggende opplysninger, herunder utskrift av «flight-
information» og «TIDY Production» (oversikt over hvilke flygninger det aktuelle fly var planlagt
benyttet til), mest sannsynlig at kanselleringen skyldtes mannskapsmangel som følge av
sykdom i Oslo på forutgående flygning. Nemnda er av den oppfatning at dette må anses som
en ekstraordinær omstendighet i forordningens forstand. Spørsmålet blir om Norwegian
har gjort det som med rimelighet kan kreves for å unngå kanselleringen. Nemnda har i
forbindelse med annen klage på samme flygning, sak 708/15F (FLYKN-2015-708), bedt
Norwegian opplyse om hvor Norwegians mannskapsbase/reservecrewbase ligger, samt
hvilken reservekapasitet Norwegian opererer med. Norwegian har svart at deres crewbase
for longhaul ligger i Bangkok. Nemnda legger det til grunn. Norwegian har ikke besvart
spørsmålet om hvilken reservekapasitet Norwegian opererer med.

I dette tilfellet oppsto sykdommen om lag ett døgn før planlagt avgang fra Bangkok.
Flyet sto da i Oslo, og reservemannskap måtte flys inn fra Bangkok. Med det store antall
langdistanseflygninger Norwegian har fra Europa, er nemnda av den oppfatning at dette
ikke er tilfredsstillende. Selv om det ikke kan forventes at et flyselskap har reservemannskap
på alle flyplasser de opererer fra, er nemnda av den oppfatning at man med rimelighet
må kunne forvente at selskapene innretter seg slik at de kan håndtere sykdom og annen
personellmangel på vesentlig kortere tid enn dette. Nemnda er følgelig av den oppfatning at
Norwegian ikke har godtgjort at kanselleringen ikke kunne vært unngått selv om alle rimelige
tiltak var truffet. Kanselleringen gir rett til en standarderstatning på 600 euro. Nemnda
anbefaler at Norwegian utbetaler standarderstatningen.

Nemnda legger til grunn at Norwegian har erstattet klagers utgifter til hotell mv. i ventetiden.

Vedtak:

Transportklagenemnda-fly anbefaler at Norwegian utbetaler en standarderstatning på 600
euro.

Vedtaket var enstemmig.