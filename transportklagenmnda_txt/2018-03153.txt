Vedtak i Transportklagenemnda
- Kollektivreiser

Sammendrag

Billett var ikke aktivert

Dato
13.11.2018

Saksnummer
2018-03153

Tjenesteytere
Ruter

Klager har i det vesentlige anført

Klager reiste med T-banen fra Majorstuen til Jernbanetorget. 

Før reisen sjekket klager reisekortet hos Narvesen og sørget for at det ble validert før han
steg om bord på T-banen. 

Da klager ble stoppet i kontroll ved Jernbanetorget, ble han ilagt gebyr fordi billetten ikke
var aktivert. Klager forsøkte å forklare situasjonen til kontrolløren, men han fikk beskjed
om å sende en klage så ville alt gå i orden.

Klager understreker at han validerte kortet før han gikk på T-banen, og ber derfor om at
Ruter frafaller gebyret.

Tjenesteyterne har i det vesentlige anført
Klager ble ilagt gebyr på Jernbanetorget 27. august 2018 fordi han ikke kunne fremvise
gyldig billett. 

Klager hevder at valideringsautomaten ved Majorstuen ikke fungerte. Ruter har ikke
registrert feil med automatene ved denne holdeplassen. Ifølge Ruters systemer er det
registrert aktivitet på hver eneste valideringsautomat i den perioden klager skal ha
befunnet seg på Majorstuen. 

Billetten klager reiste med var ikke aktivert. Det er derfor ikke mulig at
valideringsautomaten viste grønt lys da klager validerte billetten. 

Ruter ser ingen grunn til å endre standpunkt i denne saken.

Nemnda bemerker

Klager ble ved kontroll på Jernbanetorget 27. august 2018 ilagt gebyr fordi han ikke
kunne vise gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klagers billett var ikke validert og vilkårene for ileggelse av gebyr var til stede. 

Klager har vist til at han validerte billetten før han gikk på T-banen ved Majorstuen, og at
det må være en feil med valideringsautomaten. 

Nemnda viser  til opplysning fra Ruter om at det er registrert aktivitet på alle
valideringsautomatene på Majorstua i det aktuelle tidsrom. Det anses derfor ikke
sannsynlig at noen av automatene ikke fungerte.

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.