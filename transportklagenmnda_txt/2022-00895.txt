Vedtak i Transportklagenemnda - Fly

Sammendrag

Krav om erstatning i henhold til EU-forordning 261/2004

Dato
28.09.2022

Saksnummer
2022-00895

Tjenesteytere
SAS

Klager har i det vesentlige anført

Klager skulle den 06.april reise med SAS fra Tromsø til Indianapolis. Den opprinnelige
reiseruten var TOS->OSL->EWR->IND, med avreise kl 06:35 og ankomst kl 18:02.
(SK4403+SK907+SK9704+SK6849).  Flyvningen ble kansellert i Oslo og klager ble omrutet
til en ny reiserute: TOS->OSL->LHR- JFK-> IND. Dette medførte en forsinkelse på 5,5
timer. I følge klager ble flere av de andre reisende omrutet til OSL-EWR og til en flyvning
som gikk gjennom CPH, mens hun ble omrutet via LHR og JFK, som førte til at hennes
forsinkelse var mye lenger enn den trengte å bli. Klager ble heller ikke informert om sine
rettigheter og ble heller ikke tilbudt matkuponger.

Klager krever med dette standardkompensasjon etter EU-forordning 261/2004

Tjenesteyterne har i det vesentlige anført
SAS har til tross for gjentatte henvendelser fra sekretariatet ikke inngitt tilsvar til
Transportklagenemnda

Til klager har SAS sagt at kanselleringen skyldtes birdstrike som faller inn under ATC (air
traffic control). Dette mener flyselskapet er ekstraordinære omstendigheter, og at klager
av den grunn ikke har rett på erstatning i henhold til EU-forordningen 261/2004

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7

Klager har opplyst at kanselleringen medførte at hun ble 5,5t forsinket til endelig
destinasjon. Ettersom SAS  ikke har innlevert svar til nemnda, og dermed ikke godtgjort
at kanselleringen skyldtes ekstraordinære omstendigheter, legger nemnda klagers
opplysninger til grunn i saken. Klager har rett på standarderstatning på 600EUR.

Klager har opplyst at hun har hatt ekstrautgifter fordi hun kom forsinket fram. Slike
utgifter kan i utgangspunktet kreves dekket etter luftfartsloven § 10-20, men den
standarderstatningen som klager nå får (600 EUR pr person) er typisk ment å dekke slike
utgifter, og det følger av praksis at slike utgifter samordnes med standarderstatningen, jf.
art. 12.

Vedtak

Transportklagenemnda anbefaler at SAS utbetaler standarderstatning på 600EUR til
klager