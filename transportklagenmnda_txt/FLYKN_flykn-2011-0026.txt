Vedtak i Transportklagenemnda - Fly

Sammendrag

Krav om refusjon av flybillett grunnet nektet innsjekking.

Dato
15.09.2011

Saksnummer
26/11F

Tjenesteyter
Norwegian Air Shuttle ASA

Krav om refusjon av flybillett grunnet nektet innsjekking.

Klager har i det vesentlige anført:

Klager skulle reise fra Oslo til Molde 13. desember kl. 22:15 med DY426.

På klagers billett stod det at man på innenlandsreiser kan sjekke inn opptil 30 minutter før
avgang. Klager stod ved innsjekkingsautomaten 43 minutter før avgang. På skjermen fikk han
beskjed om at innsjekk var i ferd med å stenge og at han måtte henvende seg i skranken.

Da han ankom skranken fikk han beskjed om at innsjekk var stengt, men at han kunne endre
billetten sin til dagen etter.

Klager skulle på skole dagen etter og måtte derfor ta bussen.

Klager er veldig skuffet og føler seg dårlig behandlet av Norwegian. Han ønsker full refusjon av
billetten han ikke fikk benyttet.

Norwegian har i det vesentlige anført:

Norwegian ber sine passasjerer møte opp i god tid før avgang. Ved innsjekk på automat må
bagasjen være avlevert bag drop senest 30 minutter før publisert avgang på innenlandsreiser.

Reiser man med kun håndbagasje innenlands trenger man ikke sjekke inn først, men gå
direkte til gate.

Klager hevder han fikk beskjed om at innsjekk var i ferd med å stenge 43 minutter før avgang.

I følge Norwegians stasjonsavdeling kommer denne informasjonen kun opp om det under 30
minutter til avgang. Det vises til vedlagt rapport.

Dette betyr at det var mindre enn 30 minutter da klager forsøkte å sjekke inn, og Norwegian
kan på grunnlag av dette ikke imøtekomme klagers krav.

Nemnda bemerker:

Flyselskapene har i sine vilkår og på sine nettsider gitt opplysninger om siste frist for
innsjekking. Ved fristen har selskapene hensyntatt bl.a. normal tid for bagasjehåndtering,
sikkerhetskontroll og tid til å gå til utgangen (gate). Overholdelse av fristen er nødvendig for
å unngå forsinkelser. Møter man ikke opp innen angitt frist, risikerer man ikke å komme med
flyet.

Det står i dette tilfellet påstand mot påstand når klager forsøkte å sjekke inn på automaten.
Nemnda finner det etter en samlet vurdering mest sannsynlig at klager forsøkte å sjekke inn
mindre enn 30 minutter før avgang. Nemnda viser til at innsjekkingsautomatene ikke stenger
før 30 minutter før avgang. Det er ingen opplysninger som tilsier at det ikke var tilfellet også
ved den aktuelle avgangen. Klager hadde med bagasje, og Norwegian var berettiget til å avvise
klager fra flyet. Forholdet gir således ikke rett til erstatning eller refusjon av billett.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS