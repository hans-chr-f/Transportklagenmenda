Vedtak i Transportklagenemnda - Fly

Sammendrag

Krav om erstatning for å ikke ha mottatt de seteplassene som ble bestilt.

Dato
23.03.2023

Saksnummer
2022-02312

Tjenesteytere
Norwegian Air Shuttle

Klager har i det vesentlige anført

Klager hadde bestilt en reise for tre personer Oslo - Alicante 26. juni 2022 med
Norwegian. De tre personene i reisefølget var en del av en gruppe på fem som reiste
sammen. 
Grunnet klagers fysikk og ryggsmerter hadde han bestilt seteplass helt foran i flyet hvor
det var god benplass og mulighet for å legge ned setet. Klager bestilte seter for resten av
reisefølget ved siden av, da de ønsket å sitte sammen. 

Da klager skulle reise var fire av setene gitt til noen andre. Norwegian hevder dette er på
grunn av et flybytte. Klager mener likevel han skulle fått de setene han bestilte, og mener
Norwegian med dette har solgt disse plassene to ganger. De fire personene (den fjerde
personen er registrert i sak 2022-02313) i reisefølget ble spredt rundt i flyet, og klager
selv ble sittende i raden foran nødutgang uten mulighet for å legge setet tilbake. 

Klager krever kroner 1 500 for tre personer, eller minimum kroner 897, da dette er prisen
på setereservasjon (3 x 299).

Tjenesteyterne har i det vesentlige anført
Norwegian beklager at klager ble tildelt et sete uten ekstra benplass, selv om
han spesifikt reserverte et sete med dette. Norwegian har forståelse for at det er
frustrerende å få tildelt andre seter enn de man har reservert på forhånd, men enkelte
ganger må flyselskapet flytte passasjerer til andre seter om bord. Eksempler på dette kan
være en kansellering av avgangen hvor man blir overført til et nytt fly, ved flybytte rett før
avgang, eller av hensyn til passasjerer med spesielle behov. 

Klager hadde bestilt flex billetter inkluderer et gratis setevalg og det er beskrevet på
Norwegians nettside om hva som er inkludert i disse billettypene.

Siden seter ikke er en ekstra kostnad på flex billetten, gis det derfor ingen refusjon av
seter som er inkludert.

Norwegian ønsker å tilby klager 1000 cash points (250 cash points per person inkludert
personen i sak 2022-02313), men kan ikke imøtekomme klagers krav utover dette.
Norwegian bemerker at et cash point tilsvarer en krone.

Nemnda bemerker

Forbrukerrepresentantene viser til at klager har kjøpt en flex-billett hvor setereservasjon
er inkludert som en tilleggstjeneste. Det er naturlig at prisen for denne tilleggstjenesten
er innbakt i tillegget man betaler for å få flex-billett. I denne saken har klager opplyst
at de bestilte flex-billetter for å sitte helt foran i flyet med god benplass og seter som
kan legges ned. Klager har derfor krav på prisavslag for at denne tilleggstjenesten ikke
ble levert. I mangel av andre holdepunkter bør dette settes likt hva det koster å bestille
denne tilleggstjenesten isolert sett, dvs. 299 NOK per person. 

Bransjerepresentantene mener det ikke er grunnlag for prisavslag. Det vektlegges særlig
at formålet med en flex-billett er å få fleksibilitet mht endring eller avbestilling av reisen,
ikke at setereservasjon er inkludert. Uansett kan ikke en seteendring på en såpass kort
flyvning som Oslo-Alicante (drøye tre timers reisetid) kvalifisere til et slikt prisavslag som
forbrukerrepresentantene legger opp til. 

Nemndas leder har forståelse for at det er ergerlig å oppdage at man har fått andre
seter enn man i utgangspunktet har bestilt. Nemndas leder slutter seg likevel til
bransjerepresentantenes syn, som innebærer at skuffelse ikke utgjør en rettslig
mangel. Nemndas leder legger særlig vekt på at det ikke synes å være betalt ekstra for
setereservasjonen, at avviket uansett er av begrenset betydning, og at det er vanskelig å
se at forholdet har påvirket billettkjøpet. 

Norwegian har tilbudt klager 250 cash points per person. Nemndas flertall anbefaler at
dette blir overført til klager.

Vedtaket er truffet med dissens slik det fremgår over.

Vedtak

Transportklagenemnda kan ikke anbefale at klager får medhold utover det som er tilbudt
av flyselskapet.