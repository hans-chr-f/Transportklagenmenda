Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
02.11.2016

Saksnummer
1584/15F

Tjenesteyter
KLM

Klager har i det vesentlige anført:

Klager skulle reise fra Bristol til Amsterdam (KL1054) 2. november 2015 kl. 17:20 og videre
til Oslo (KL1151) kl. 20:35. Flyvningen ble kansellert og klager ankom Oslo en dag senere, 3.
november.

Klager har ikke fremlagt reisedokumenter for den nye flyvningen.

Klager krever standarderstatning 250 euro per person i henhold til EU-forordning 261/2004.

Det vises for øvrig til klagers brev.

KLM har i det vesentlige anført:

Den 2. november 2015 var det kraftig tåke i Amsterdam, som førte til at KLM måtte kansellere
89 av sine flyvninger denne dagen. Kanselleringene til KLM og andre selskaper, førte til at
Amsterdam Schiphol Airport ble overfylt av passasjerer.

KLM og flyplassmyndighetene måtte sammen ta en avgjørelse om å nekte ombordstigning
til passasjerer som skulle til Amsterdam, men som ikke hadde Amsterdam som endelig
destinasjon.

Det vises til fremlagt dokumentasjon.

KLM mener dette var en ekstraordinær situasjon som ligger utenfor selskapets kontroll.

KLM tilbyr å dekke refusjon av utgifter.

KLM kan ikke imøtekomme klagers krav om standarderstatning i henhold til EU-forordning
261/2004.

Det vises for øvrig til KLMs brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at kanselleringen
skyldtes spesielt vanskelige værforhold i Amsterdam denne dagen. Nemnda er av den
oppfatning at det er å anse som en ekstraordinær omstendighet i forordningens forstand.
Nemnda finner videre godtgjort at kanselleringen ikke kunne vært unngått selv om alle
rimelige tiltak var truffet. Kanselleringen gir etter dette ikke rett til erstatning, og nemnda
finner ikke å kunne anbefale at klage gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.