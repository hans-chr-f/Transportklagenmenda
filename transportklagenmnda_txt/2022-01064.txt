Vedtak i Transportklagenemnda - Fly

Sammendrag

Krav om at krav om betaling trekkes tilbake for tjeneste som ikke ble levert.

Dato
19.01.2023

Saksnummer
2022-01064

Tjenesteytere
Turkish Airlines
RCG Travelis

Klager har i det vesentlige anført

Den 18. mars 2021 bestilte klager flybillett på RCG Travelis sine hjemmesider (travelis.no)
for reise mellom Istanbul og London den 24. mars 2021. Etter å ha fylt ut navn,
informasjon og betalt via Klarna forventet klager å motta bookingreferanse/billett. Dette
kom ikke. Klager ble skeptisk og ringte Klarna for å stoppe betalingen. Klager fikk beskjed
om å vente 1-2 dager i tilfelle billettene ville komme. Etter 2 dager ringte hun Klarna og
ba de fryse betalingen siden hun fortsatt ikke hadde mottatt billett. 

Flybilletten klager prøvde å bestille var for en slektning som var på ferie i Somalia og
skulle reise hjem til London. Slektningen var syk med hjerneslag. De var i en stressende
situasjon og trengte hjelp fra klager til å bestille flybillett. Da ikke klager fikk det til, måtte
hun be de om å gjøre det selv. De fikk vellykket bestilt billett på samme flyvning som
klager hadde forsøkt å bestille til. De fikk referansenummer og kjøpet var vellykket.
Klager viser til dokumentasjon på dette.

Klager tok kontakt med Klarna og forklarte situasjonen. Klarna ba klager ta kontakt med
RCG Travelis. Klager gjorde dette. Hun fikk automatisk svar om at de skulle kontakte
henne, noe de aldri gjorde. Klager forsøkte også å ringe, men fikk ingen svar. Klager tok
igjen kontakt med Klarna pr. telefon, men fikk beskjed om å sende e-post. Klager har
bedt om en skriftlig forklaring på situasjonen, men fikk ikke dette. 

Klager kontaktet Forbrukerrådet, og ble der rådet til å klage til Transportklagenemnda.

Klager forsøkte flere ganger å løse saken med Klarna. Det ble bare verre og
verre og til slutt sendt videre til inkasso. Hun fikk da beskjed om å sende klage til
Transportklagenemnda.

Denne situasjonen har pågått lenge og gått utover klager psykisk. Klager har ikke råd til å
betale 7000 NOK for en billett hun ikke fikk.

Klager krever at krav om betaling trekkes tilbake ettersom klager aldri mottok billett.

Tjenesteyterne har i det vesentlige anført
Reisebyrået RCG Travelis har ikke fremmet tilsvar til Transportklagenemnda.

Flyselskapet Turkish Airlines har anført følgende:

Billetten ble kjøpt via et reisebyrå og klager har akseptert vilkårene til reisebyrået. Klager
må kontakte reisebyrået.

I henhold til informasjon i PNR-historie for bookingen hvor klager har fremlagt
bookingreferanse har Turkish Airlines sjekket innsjekkshistorien. I henhold til
innsjekkshistorien har passasjerene ikke møtt opp til innsjekk, og de var no-show.
Turkish Airlines har ingen informasjon om reservasjonen som ble gjort den 18. mars av
reisebyrået.

Nemnda bemerker

Transportklagenemnda har ikke mandat til å treffe vedtak mot selskapet
Klarna, jf. transportklagenemndforskriften § 1-3. Klarna er et selskap
spesialisert på betalingsløsninger og,hører ikke inn under tjenesteyterne nevnt i
transportklagenemndforskriften § 1-7. Klager har blitt orientert om dette.

Nemnda vil vurdere saken med reisebyrået RCG Travelis som motpart. Flyselskapet
Turkish Airlines har også blitt anmodet om tilsvar i saken. 

RCG Travelis har ikke fremmet tilsvar i saken. Nemnda kan likevel treffe
vedtak basert på de opplysninger som er fremkommet tidligere i saken, jf.
transportklagenemndforskriften § 5-3 (1). 

Ved bestilling av en flyreise på internett, er man selv ansvarlig for at informasjonen som
blir lagt inn er riktig. Det er likeledes viktig å undersøke vilkårene nøye før bestilling
av flyreisen bekreftes og betales. Når tilbudet er akseptert, er avtalen som den store
hovedregel bindende.

I denne saken har klager inngått en avtale om levering av flybilletter med formidleren
RCG Travelis. Klager har imidlertid anført at hun aldri mottok fullstendige billetter med
referansenummer. Klager forsøkte å kontakte reisebyrået, men mottok ikke noe svar.

Nemnda mener RCG Travels i henhold til avtalen pliktet å sende klager en fullstendig
bookingbekreftelse med billetter som kunne benyttes. 

RCG Travelis har ikke fremmet tilsvar til nemnda, og har således ikke imøtegått klagers
påstand om at tjenesten ikke ble levert. Nemnda legger til grunn at klager ikke mottok
billetten hun betalte for. RCG Travelis oppfylte dermed ikke sin avtaleforpliktelse. Dette
utgjør et vesentlig mislighold fra RCG Travelis, som gir klager rett til å heve avtalen, samt
kreve erstatning for påregnelig, økonomisk tap som følge av misligholdet. Nemnda
mener at RCG Travelis plikter å refundere det beløpet klager betalte for flybilletten, og
erstatte de purregebyrer som påløp fordi klager ikke betalte fakturaen fra Klarna.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at RCG Travelis refunderer summen for klagers billett
og dekker purregebyrer som har oppstått i etterkant.