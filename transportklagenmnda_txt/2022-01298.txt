Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.11.2022

Saksnummer
2022-01298

Tjenesteytere
TAP Air Portugal
Azul Brazilian Airlines

Klager har i det vesentlige anført

Klager skulle reise fra Belem til Oslo via Fortaleza og Lisboa den 6. november 2021 på
følgende reiserute:

Belem - Fortaleza 18.05 - 19.35 TP5012 (operert av Azul Brazilian Airlines flyvning
AD4101)
Fortaleza - Lisboa 23.35 - 09.40 TP034
Lisboa - Oslo         12.50 - 17.55 TP764

Klager sjekket inn uten problem. Hun ble deretter informert om at flyvningen var
forsinket et par ganger, før den til slutt ble kansellert ca kl 21.00. 
Klager ble først booket om til ny flyvning tre dager senere den 9. november. Dette var
uakseptabelt for klager, og hun fikk til slutt endret til ny hjemreise den 7. november.

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
Azul Brazilian Airlines har ikke avgitt uttalelse til nemnda.

TAP Air Portugal har i det vesentlige anført:

TP5012 ble operert av Azul Brazilian Airlines (AD4101). I henhold til EU-forordning
261/2004, samt Montrealkonvensjonen, er det det opererende flyselskap som er
ansvarlig for eventuelle uregelmessigheter. 

Klager bes henvende seg til Azul Brazilian Airlines.

Nemnda bemerker

Nemnda legger til grunn at klagers flyvning med flight TP5012/AD4101 fra Belem (Brasil)
til Fortaleza (Brasil) ble kansellert.

Forordningen får imidlertid bare anvendelse for flygninger innen EU-/ EØS-området,
flygninger fra EU-/ EØS-området til en tredjestat og flygninger fra en tredjestat hvis det
"transporterende luftfartsselskap for flygningen er et EF-luftfartsselskap", jf artikkel
3 punkt 1 bokstav b. Det "transporterende luftfartsselskap" er i artikkel 2 bokstav b)
definert til "et lufttransportforetak som utfører eller har til hensikt å utføre en flygning i
henhold til en avtale med en passasjer eller på vegne av en annen person, juridisk eller
fysisk, som har en avtale med denne passasjeren".

I denne saken oppstod forsinkelsen på en flyvning mellom Belem og Fortaleza i
Brasil utført av Azul Brazilian Airlines. Det er altså snakk om en kansellering utenfor
medlemsområdet, på en flyvning utført av et ikke-europeisk flyselskap, og forordningen
får dermed ikke anvendelse. EU-domstolens avgjørelse C-367/20 kan etter nemndas
oppfatning ikke tolkes slik at den får anvendelse på flyvninger som har sin opprinnelse
i en tredjestat, for deretter å fly inn til annen tredjestat. Etter denne dommen gjelder
forordningen kun i "code-share"-tilfellene, dvs. hvor flere flyselskap selger billetter med
egne flightnumre på samme flyvning. 

Klagers krav faller etter dette utenfor EU-forordningen fordi forsinkelsen oppsto på en
flygning fra en tredjestat til en annen tredjestat med et ikke-europeisk flyselskap.

Vedtak

Transportklagenemnda kan ikke anbefale at klager gis medhold.