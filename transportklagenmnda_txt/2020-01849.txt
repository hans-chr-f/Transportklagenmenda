Vedtak i Transportklagenemnda - Fly

Sammendrag

Krav om refusjon av billetter grunnet
reiserestriksjoner som følge av Covid-19 pandemien.

Dato
16.02.2021

Saksnummer
2020-01849

Tjenesteytere
Widerøe

Klager har i det vesentlige anført

Klager (to personer) hadde bestilt en reise fra Bergen til Sandefjord den 27. august 2020
med Widerøe, pris 139,90 euro for to personer. Klager hadde separate billetter til Norge
med annet flyselskap, disse ble kansellert som følge av Covid-19 pandemien. Klager fikk
altså ikke reist til Norge for å benytte Widerøe-billettene.

Klager stiller seg undrende til at han skal bli straffet for at norske myndigheter stenger
landegrensene med den følge at klager ikke fikk benyttet billettene sine. Videre mener
han det er urimelig at flyselskapet holder igjen pengene for billettene av samme årsak.  

Klager krever full refusjon av de ubenyttede flybillettene.

Tjenesteyterne har i det vesentlige anført
Da WF411 fra Bergen til Sandefjord gikk som normalt den 27. august 2020, kan Widerøe
ikke imøtekomme klagers krav om full refusjon.

Widerøe har refundert skatter og avgifter.

Nemnda bemerker

Nemnda legger til grunn at årsaken til at klager ikke kunne benytte seg av sine flybilletter
var reiserestriksjoner i forbindelse med covid-19. Videre legger nemnda til grunn at
klager, på grunn av innreiserestriksjonene, selv kansellerte billettene sine. Flyvningen til
Widerøe gikk som planlagt. 

EU-forordning 261/04 gjelder passasjerers minimumsrettigheter når de nektes
ombordstigning mot sin vilje, en flyging innstilles eller en flyging er forsinket.  

I punkt 2.2 av EU-kommisjonens veileder for passasjerrettigheter i lys av Covid-19
situasjonen uttrykkes det at der det er den reisende som avlyser er forholdet ikke
regulert i forordningen, og at det er flyselskapets alminnelige billettvilkår som gjelder. I
dette tilfellet kansellerte klager billettene sine selv, og han har ikke krav på refusjon av
billettene i henhold til forordningen. Dette gjelder selv om klager i praksis var nødt til å
kansellere billettene grunnet innreiserestriksjoner. 

Forholdet må vurderes i lys alminnelig avtalerett og Wideøres billettvilkår. 

Avgjørende er om et slik resultat er urimelig, jf. avtaleloven § 36. 

Nemnda har delt seg i et flertall og et mindretall. 

Flertallet, lederen, bransjerepresentantene og forbrukerrepresentanten Norman, mener
at det ikke er urimelig at klager ikke får refundert flybillettene. Utgangspunktet er at
avtaler skal holdes. Terskelen for å sette til side en avtale som urimelig er meget høy. I
dette tilfellet er hensynet til forutberegnelighet for flyselskapene også viktig, og dersom
avtalen settes til side som urimelig vil det medføre at flyselskapene pålegges å refundere
tilfeller som ikke er dekket av forordningen. 

Mindretallet, forbrukerrepresentanten Faye-Lund, er enig i at kommisjonens veileder
punkt 2.2 om Covid-19 ikke regulerer situasjonen der den reisende avlyser reisen. Det
er derfor Widerøes alminnelige billettvilkår, og avtalelovens regler som gjelder. Denne
saken er så spesiell at det er urimelig om klager ikke får refundert utgiftene til flybilletter.
Covid-19 er utvilsomt en ekstraordinær omstendighet, også for de reisende. Klager
er bosatt i Italia, og ble nektet innreise til Norge grunnet innreiserestriksjoner. Etter
mindretallets mening vil det i en slik situasjon være høyst urimelige om klager ikke får
refundert billettutgiftene sine. 

Klager oppfordres til å kontakte sin reiseforsikring for en vurdering av om refusjon av
billettutgiftene er dekket av denne. 

Nemnda anbefaler at klager ikke gis medhold. 

Vedtaket er fattet med den dissens som fremgår over.

Vedtak

Transportklagenemnda-fly anbefaler at klager ikke gis medhold.