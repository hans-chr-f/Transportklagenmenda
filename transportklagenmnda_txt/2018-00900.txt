Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
21.03.2019

Saksnummer
2018-00900

Tjenesteytere
British Airways

Klager har i det vesentlige anført

Klager reiste med British Airways' flyvning BA761 fra Oslo lufthavn (OSL) til London
- Heathrow (LHR) 23. november 2017 kl. 07.30. Flyvningen ble imidlertid kansellert,
og passasjerene mistet sin videreforbindelse med American Airlines til Dallas (DFW)
kl. 14.10 samme dag. På bakgrunn av kanselleringen har klager fremsatt krav om
standardkompensasjon i henhold til EU-forordning 261/2004 på 600 euro, totalt 2 400
euro for fire passasjerer.

Tjenesteyterne har i det vesentlige anført
Passasjerene skulle reise med BA761 fra Oslo til London - Heathrow 23. november
2017 kl. 07.30, og videre med American Airlines' flyvning AA79 til Dallas kl. 14.10. British
Airways' flyvning BA761 ble kansellert som følge av dårlige værforhold og påfølgende
beslutninger fra flyveledertjenesten. 

Flyvningen ble kansellert dagen før kl. 18.32 (GMT). Dårlige værforhold i Oslo medførte
at forutgående flyvning, BA760 fra London til Oslo, ble kansellert.  Klagers flyvning måtte
derfor også kanselleres. Fremlagt dokumentasjon viser at det ble tildelt sene avgangs- og
landingstider (slots) ved Oslo lufthavn denne dagen som følge av værforholdene. Dette
fortsatte hele dagen, og værforholdene forverret seg. 

Det fremgår av fremlagte rapporter at det var snø. Snøen opphørte utover kvelden, men
det var fremdeles underkjølt regn i området. Snøværet hadde vært så konstant gjennom
hele dagen at det ikke var trygt å lande. British Airways anfører at den beste avgjørelsen
for passasjerene var å kansellere flyvningen. 

Selskapet har også vist til at flyvning BA767 den 22. november med avgang kl. 16.40 lokal
tid ble forsinket over natten etter at kapteinen hadde besluttet at det ikke var mulig å
forlate Oslo lufthavn som følge av værforholdene. Kapteinen på denne flyvningen varslet
flyselskapet om at de burde vurdere å kansellere de neste flyvningene til Oslo som følge
av værforholdenes omfang. Selv om værforholdene hadde bedret seg 23. november,
hadde ikke British Airways flymaskin tilgjengelig i Oslo som følge av at forutgående
flyvning ble kansellert. Det kan ikke forventes at et flyselskap har fly og mannskap ved
alle flyplasser. 

Passasjerene ble booket om med Delta fra Oslo via Amsterdam og Atlanta til Dallas neste
dag, 24. november. 

British Airways anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

British Airways' flyvning BA761 23. november 2017 kl. 07.30 ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. 

I dette tilfellet skyldtes innstillingen store forsinkelser ved Oslo lufthavn 22. november
2017. Det var snøvær og underkjølt regn, og det ble innført en rekke restriksjoner ved
flyplassen som følge av værforholdene. I perioder var også rullebanene ved flyplassen
stengt.  Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. British Airways omrutet passasjerene via
Amsterdam og Atlanta til Dallas neste dag, 24. november. Nemnda legger til grunn
at forsinkelsen for passasjerene ikke kunne vært unngått selv om alle rimelige tiltak
var truffet. Kanselleringen gir etter dette ikke rett til standarderstatning, og nemnda
anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.