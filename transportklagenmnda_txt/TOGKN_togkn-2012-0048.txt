Vedtak i Transportklagenemnda
- Kollektivreiser

Sammendrag

Krav om sletting av gebyr for manglende billett.

Dato
06.12.2012

Saksnummer
48/12 J

Tjenesteyter
NSB

Krav om sletting av gebyr for manglende billett.

Klager har i det vesentlige anført:

Klager har fått gebyr for manglende billett og finner det svært urettferdig at hun skal betale
fullt gebyr når hun hadde et gyldig periodekort. Klager hadde ved en feiltagelse forlagt sin
lommebok og kunne av den grunn ikke vise frem periodekortet da det var kontroll. Klager har
aldri noen sinne forsøkt å reise uten gyldig billett og har derfor heller aldri tidligere blitt ilagt
noe gebyr. Klager viser til at det tidligere har vært mulig å vise frem et gyldig periodekort på
Trafikanten i etterkant av reisen og dermed slippe unna med et glemmegebyr på kr 50. Klager
har ikke fått noen informasjon om at billettsystemet er endret og at det er slutt på ordningen
med personlige reisekort hos Ruter.

Et gebyr på kr 900 er en betydelig belastning for klager som nylig har avsluttet sin utdannelse
og foreløpig bare har deltidsarbeid å leve av. Klager mer om at det utvises et rimelig
menneskelig skjønn og at ordningen med glemmegebyr kan anvendes i klagers tilfelle.

NSB har i det vesentlige anført:

Som det fremgår av NSBs transportvilkår § 4 C vil passasjerer som ved kontroll ikke
har stemplet eller på annen måte gyldig kontrollert billett, bli ilagt gebyr fastsatt av
Samferdselsdepartementet.

Klager ble påtruffet på toget i ubetjent vogn uten gyldig billett. Klager fikk altså gebyret basert
på det objektive kriteriet at hun ikke hadde gyldig billett.

Når det gjelder glemt periodekort/billett, så finnes det ikke noen ordning med at slike kort
kan forevises i etterkant av en reise. Årsaken til dette er at Ruter AS sine periodebilletter er
upersonlige, og ordningen med «glemmegebyr» er bortfalt. Dette fremkommer av Ruters
reisevilkår.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Hva som er gyldig billett fremgår av NSB og Ruters bestemmelser for den enkelte type billett,
jf. NSBs transportvilkår § 4 A og Ruters reisevilkår.

Selv om grunnen til at klager ikke hadde gyldig billett skyldtes at hun hadde forlagt sin
lommebok med sitt gyldige periodekort, endrer dette ikke det faktum at klager ikke kunne
fremvise noen billett under billettkontrollen. NSBs kontrollører kunne derfor ilegge henne et
gebyr i henhold til transportvilkårene.

Det er passasjerens ansvar å ha gyldig billett. Nemnda mener det må være den reisende
selv som må påse at man har med sitt periodekort eller at man, dersom man har glemt
periodekortet, kjøper en ny enkeltbillett for reisen. De ubetjente vognene er tydelig merket og
den reisende bør derfor forsikre seg om at man har sin billett med før man setter seg i en slik
vogn. Nemnda kan derfor ikke se at ileggelse av gebyr var feil i denne saken.

Nemnda har forståelse for at klager oppfatter det som en streng reaksjonsform å bli ilagt
gebyr i dette tilfellet. På den annen side er det etter nemndas vurdering ikke tvil om at
periodekortet ikke kan fremvises i etterkant da det er en upersonlig billett som kan benyttes
av andre, og at NSB således også i slike tilfeller har rett til å ilegge gebyr. Ordningen med
upersonlige billetter trådte i kraft 01.02.10 for Ruter sitt takstområde som er Oslo/Akershus
og burde således være kjent for de reisende. Det må være opp til NSB eventuelt å vurdere om
man i et slikt tilfelle vil frafalle gebyret av rimelighetsgrunner. Gebyrets størrelse er godkjent
av Samferdselsdepartementet og nemnda finner ikke grunn til å vurdere dette.

Nemnda finner etter dette ikke grunnlag for å anbefale at NSBs gebyr for ugyldig billett
slettes.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.