Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
23.06.2017

Saksnummer
2016-00898

Tjenesteytere
SAS

Klager har i det vesentlige anført

Klager skulle reise fra Stavanger til Oslo den 29. september 2016 kl 16.30 med SK4032.
Avgangen ble først meldt forsinket. Klager ba om å få være med et SAS fly med avgang
kl 17.15, men fikk avslag med begrunnelse av at SK4032 ikke ville bli kansellert. En times
tid senere annonserte SAS at SK4032 var kansellert. Årsaken ble over høyttaleranlegget
oppgitt å være ordre fra flyledelsen i Stockholm om omdisponering av flyet. Klager stiller
seg kritisk til at SAS i ettertid forsøker å unngå å måtte betale erstatning ved å skylde på
været. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4032 ble kansellert som følge av dårlig vær med sterk vind langs vestlandskysten.
Flere fly måtte gi opp å lande både i Stavanger og i Haugesund. Det vises til fremlagt
dokumentasjon. 

Klagers påstand om at omdisponering av fly var årsaken medfører ikke riktighet. Flyet
som skulle operere SK4032 Stavanger-Oslo kom fra Oslo som SK4031. Maskinen måtte gi
opp å lande på Sola lufthavn og ble derfor omdirigert tilbake til Gardermoen. Dette var
årsaken til at SK4032 ble kansellert. Klager ble booket om til neste ledige avgang.

Værforhold er å anse som ekstraordinære omstendigheter, hendelsen er derfor ikke
kompensasjonsberettiget i henhold til EU-forordning 261/2004. 

SAS kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Det skal innledningsvis ha blitt opplyst at den aktuelle kanselleringen skyldtes både
værforhold og omdisponering av flyet. Nemnda legger til grunn informasjonen og
dokumentasjonen fra flyselskapet SAS av at den skyldtes dårlig vær.  

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har dokumentert at kanselleringen skyldtes dårlig
vær i Stavanger og at kanselleringene ikke var til å unngå. Dokumentasjonen viser at
klagerens flygning ble kansellert da det viste seg umulig å lande flyet som skulle brukes
for flygningen, på grunn av sterk vind. 

Nemnda legger til at klageren ikke hadde rett på omruting med flyet som gikk kl 1715
siden hans flygning ikke var kansellert på dette tidspunktet. 

Klageren har etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.