Vedtak i Pakkereisenemnda

Sammendrag

Krav om refusjon av reisens pris grunnet
manglende aircondition og dårlig hotellstandard.

Dato
19.11.2021

Saksnummer
2021-01518

Tjenesteytere
Apollo Reiser AS

Klager har i det vesentlige anført

Klagen gjelder en pakkereise for to personer, en far og hans datter på 13 år, til Rhodos i
perioden 01.08.2021 - 08.08.2021. Totalpris 7 716 kroner.

Klager var ikke fornøyd med:
- Reisemålets transport til / fra flyplassen
- Hotellstandarden generelt
- Feil type rom / leilighet
- Manglende aircondition
- Manglende rengjøring
- Støy
- Reiselederservice
- Hotell
- Internett
- Beliggenhet

Klager har anført at busstransporten fra flyplassen tok to timer, ikke en time som
fremgikk av Apollos informasjon.  

Videre skriver klager at Apollo reklamer med bilder av et helt annet hotell enn Nikolas
som klager hadde bestilt. Bassenget og uteområdet tilhørte et helt annet hotell. Klager
måtte henvende seg hotel St. James's som lå i en gate bak Nikolas. Frokosten var elendig,
ingen telefon på rommet, ikke WiFI, de var innkvartert i hotellets underetasje og det var
støy fra andre gjester som passerte både foran inngangsdøren og balkongen. Det kostet
60 euro for en uke med aircodition som ikke fungerte. 

Klager anfører at det ikke kom noen tekniker til deres rom for å se på aircondition
anlegget og at det ikke stemmer at de hadde stilt inn aircondition feil. Klager har
varmepumpe hjemme og vet godt hvordan de skal benytte en fjernkontroll. Klokken
01:30 på natten var det 38 grader inne i leiligheten 3 netter på rad, mens temperaturen
på dagtid var 46 grader ute. Rommet var som en badstue. Dette førte til at datteren på
13 år ble syk av varmen. Klager mener at Apollo ikke forstod hvor alvorlig dette var. 

Videre var det mye insekter på gulvet. Hotell Nikolas hadde ikke noe personale og
resepsjon, så personalet fra St. James's kom for å hjelpe til ved å bruke insektspray for å
rengjøre rommet. Klager har anført at dette kan føre til alvorlig forgiftning, så de ønsket
ikke at rommet skulle sprayes. 

Klager tok kontakt med Apollo gjentatte ganger både fra Norge og fra Hellas uten å få
hjelp. Ferien ble helt ødelagt grunnet stress og manglende service fra Apollo og hotellet.
Klager skriver at brukte 10 minutter på å finne et annet hotell etter at de dag 3 fikk
beskjed fra Apollos representanter om at det ikke var noen ledige hotellrom på Rhodos.
Klager flyttet på egen hånd til et annet hotell. Klager har anført at datteren som var syk
tilbragte resten av ferien inne på et rom med aircondition som fungerte.  

Klagers krav: Refusjon av reisens pris, inkludert transport. 

Det vises for øvrig til korrespondanse fra klager.

Tjenesteyterne har i det vesentlige anført
Klager har bestilt en pakkereise for to personer, en uke med avreise fra Oslo Lufthavn til
Lardos, Kiotari & Pefkost området på Rhodos den 01.08.2021 med innkvartering på hotell
Nikolas. Totalpris for reisen er 7 716,-. Kortgebyr medregnes ikke.

Klager bestilte selv reisen via www.apollo.no den 25.07.2021. Hotell Nikolas har en
av Apollos enkleste klassifiseringer 2+ Apollo soler, som gjelder for hotell som er
funksjonelle og rimeligere. I Apollos hotellbeskrivelse fremgår det at Apollos gjester som
bor på hotell Nikolas deler fasiliteter med hotell St. James's:
https://www.apollo.no/hellas/rhodos/lardos-kiotari-og-pefkos/hotell/nikolas-rhodos
Måltider
- Ingen måltider inkludert.
- Enkel frokost mot tillegg. Frokosten serveres på nabohotellet St. James's.
Verdt å vite
- Bassengområdet, resepsjonen og alle fasiliteter deles med hotellet St. James's.
- Det er innsjekking på hotell St James's.
- Det er 3 kilometer inn til Lardos fra hotellet.

Apollo har anført at hotellet har opplyst at årsaken til at luftkondisjoneringen ikke
fungerte, var at klager hadde stilt inn denne feil. Det skal ha blitt videreformidlet til
klager. I tillegg var det en tekniker der for å se om det var ytterligere problemer, noe
det ikke var. At det skal være en kostnad knyttet til denne tjenesten er opplyst på
Apollos nettside: https://www.apollo.no/hellas/rhodos/lardos-kiotari-og-pefkos/hotell/
nikolas-rhodos/rom-leiligheter "Enkle leiligheter med to enkeltsenger. Minikjøkken med
kjøleskap, vannkoker, brødrister og enkelt kjøkkenutstyr. Luftkondisjonering mot avgift.
Dusj og wc. Balkong eller markbalkong. Rengjøring 6 ggr/uke."

Når det gjelder insekter minner Apollo om følgende: https://www.apollo.no/min-reise/alt-
om-charterreisen/pa-reisemalet/lokale-forhold
"Insekter som fluer, maur, mygg og kakerlakker kan forekomme uavhengig av
hotellstandard. For å unngå maur, pass på at du ikke lar mat ligge framme i rommet.
Man får kjøpt effektive insektdrepende midler i butikker og på apoteket. Er du allergisk
mot insektstikk, bør du ta med medisiner hjemmefra. Det gis ingen kompensasjon for
ulemper med dyr og insekter." Hotellet skal ha vært innom med insektsspray.

Både et bytte av rom og hotell ble undersøkt, men klager valgte å ordne dette selv før
avklaring fra Apollos reiseledere. Til informasjon: Apollo er underlagt en hotellkontrakt
og må undersøke hvilke av hotellene som er tilgjengelig for Apollo først. Hvis Apollo
ikke finner noe her kan de vurdere andre alternativer, men da vil det være på samme
plattform, som våre kunder, og er også årsaken til at Apollo henviser til å finne noe selv. 

Apollo minner også om følgende: https://www.apollo.no/min-reise/alt-om-charterreisen/
pa-reisemalet/hotellinformasjon
"Velger man å bytte hotell eller rom/leilighet til et annet hotell/rom/leilighet under
oppholdet, må man vanligvis betale et avbestillingsgebyr for hotellet/rommet/ leiligheten
man flytter fra, og prisdifferansen på det nye hotellet/rommet/leiligheten. Dette
betales direkte på reisemålet. Det er ikke alltid mulig å bytte hotell/ rom/ leilighet under
oppholdet, da dette er avhengig av ledig kapasitet."

Apollo har anført at klager oppgir at det ikke kan forventes at man som reisende setter
seg inn i all informasjon fra Apollo som gjelder reisen. Apollo henviser i den forbindelse
til: https://www.apollo.no/min-reise/reisevilkar/alminnelige-reisevilkarcharter/partenes-
plikter:
"7.2. Kundens plikter
Kunden plikter å sette seg inn i disse alminnelige vilkår eller de betingelser arrangøren
har publisert på sine nettsider, i sin katalog eller på annen måte."

Apollo Reiser kan ikke se at det er grunnlag for kompensasjon.

Det vises for øvrig til korrespondanse fra Apollo Reiser AS.

Nemnda bemerker

Klagen gjelder en pakkereise for to personer, en uke med avreise fra Oslo Lufthavn til
Lardos, Kiotari & Pefkost området på Rhodos den 01.08.2021 med innkvartering på hotell
Nikolas. Totalpris for reisen er 7 716 kroner.

Klager var misfornøyd med en rekke forhold på reisen. Hotell Nikolas har en av Apollos
enkleste klassifiseringer 2+ Apollo soler, som gjelder for hotell som er funksjonelle og
rimeligere. I Apollos hotellbeskrivelse fremgår det at Apollos gjester som bor på hotell
Nikolas deler fasiliteter med hotell St. James's. Nemnda mener således at klager er
informert om både standard, tilknytning til St. James's hotell og romtype ved inngåelsen
av avtalen. Det fremgår også at det kun var WIFI i resepsjonen og ikke på rommet.
Forholdet utgjør dermed ikke en mangel etter avtalen mellom partene. Når det gjelder
klage på støy og manglende rengjøring mener nemnda klager ikke i tilstrekkelig grad har
redegjort for sitt krav og nemnda mener derfor at mangelen ikke er sannsynliggjort. 
Klager har videre klagd på at reisen fra flyplass til hotell tok to timer og ikke en time.
Nemnda kan ikke se at det står i salgsdokumentene lengde på transfer fra flyplassen. Det
som fremkommer eksplisitt er at enkelte type hoteller prioriteres hos Apollo, men det
fremkommer ikke at slik prioritering gjelder for dette hotellet. Nemnda mener derfor at
det ikke er bevist at lengden på transfer utgjør et avvik i avtalen. 
Klager har videre klaget på at det var insekter på hotellrommet. Dette forhold er heller
ikke i tilstrekkelig grad sannsynliggjort og klager selv har ikke ønsket tjenesteyters forsøk
på å avhjelpe situasjonen med insektspray. 
Klager har dernest klaget på at aircondition ikke fungerte under oppholdet. Det
fremkommer av tjenesteyters brev at dette skyldtes klagers feilinnstilling. Anførselen
er ikke underbygget med en erklæring og er omtvistet av klager. Det er på det rene at
klager skulle betale ekstra for aircondition, noe som fremgår av avtalen. Slik nemnda
vurderer det utgjør aircondition et avvik fra avtalen. Pakkereisenemnda anbefaler derfor
at tjenesteyter tilbakebetaler 600 kroner som tilsvarer ca. 60 euro som klager betalte for
aircondition. Pakkereisenemnda anbefaler at klager får delvis medhold.

Vedtak

Pakkereisenemnda anbefaler at klager gis delvis medhold.