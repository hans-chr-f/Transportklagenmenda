Vedtak i Transportklagenemnda - Fly

Sammendrag

Krav om standardkompensasjon ved forsinkelse. Tapt videreforbindelse. Værforhold.

Dato
26.11.2019

Saksnummer
2019-01278

Tjenesteytere
Air France

Klager har i det vesentlige anført

Klager skulle reise med Air Frances flyvning AF1375 fra Oslo lufthavn (OSL) til Paris -
Charles de Gaulle (CDG) 12. januar 2018 kl. 17. 35. Derfra hadde han bestilt videre reise
med AF1124 til Lisboa (LIS) kl. 20.50. Klager har vist til at forsinket ankomst og avising i
Oslo gjorde at klager ikke rakk sin videreforbindelse til Lisboa. Han ble booket om til ny
flyvning neste dag, og ankom sin endelige destinasjon cirka tolv timer forsinket. 

På denne bakgrunn har klager fremsatt krav om standardkompensasjon i henhold til EU-
forordning 261/2004 på 400 euro.

Tjenesteyterne har i det vesentlige anført
Air Frances flyvning AF1375 fra Oslo til Paris 12. januar 2018 ble forsinket med 48
minutter. Forsinkelsen skyldtes værforholdene i Oslo denne dagen, hvor det var snø og
is. Klager mistet sin videreforbindelse til Lisboa, og ble booket om til AF1024 neste dag.
Klager ankom sin endelige destinasjon kl. 10.55. lokal tid. 

Air France har anført at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Air Frances flyvning AF1375 fra Oslo til Paris 12. januar 2018 ble forsinket med 48
minutter, og klager mistet sin videreforbindelse til Lisboa. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen snøvær og is i Oslo. Det var kaldt, og flyet måtte
derfor avises. Nemnda mener at de nevnte værforhold må anses som en ekstraordinær
omstendighet i forordningens forstand. Klager ble omrutet med neste flyvning til Lisboa
påfølgende morgen, og ankom sin endelige destinasjon cirka tolv timer forsinket. Etter
nemndas syn er dette et tilstrekkelig omrutingstilbud. Nemnda legger til grunn at
forsinkelsen ikke kunne vært unngått selv om alle rimelige tiltak var truffet. Forsinkelsen
gir etter dette ikke rett til standarderstatning, og nemnda anbefaler ikke at klager gis
medhold i sitt krav.

Vedtak

Transportklagenemnda - fly anbefaler ikke at klager gis medhold.