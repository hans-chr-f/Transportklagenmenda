Vedtak i Pakkereisenemnda

Sammendrag

Saken gjelder flyforsinkelse på hjemtur fra Tunisia.

Dato
06.02.2013

Saksnummer
89/12

Tjenesteyter
Detur Norway AS

Sakens dokumenter ble lagt frem.

Klager: X

Turarrangør: Detur Norway AS

Antall reisende: 3

Reisens pris: kr 7.257,-

Saken gjelder:

Saken gjelder flyforsinkelse på hjemtur fra Tunisia.

Klager anfører at flyavgang skulle ha vært lørdag 10. mars kl 06.15. Etter ca. 1,5 t kom
en Detur-ansatt og opplyste at det ble forsinkelse på grunn av været.

Etter 4 t fikk de tilbud om mat og drikke - en kake og drikke, og etter ytterligere noen timer en
baugete og drikke. Kl 16.01 tok flyet av nesten 10 t forsinket.

De ankom Oslo ca. kl 20.00 - 9t og 45 min forsinket. Da var klagers fly til Tromsø gått og de fikk
nytt fly nordover først sent på kvelden dagen etter.

De mistet derfor 2 dager og krever kompensasjon for dette.

Overnatting på Gardermoen og fly til Tromsø er dekket av reiseforsikringen.

Klager mener opplysningen om at forsinkelsen skyldes været ikke er riktig, men at det var en
streik som var årsaken og at Detur kjente til dette på forhånd.

Detur har opplyst at deres representant ikke kjente til forsinkelsen før hun ble oppringt
av en av de reisende. Hun dro da umiddelbart til flyplassen og fikk opplyst at kapteinen
hadde bestemt at på grunn av sterk vind og kraftig regnvær var sikten for dårlig til å
ta av. Fordi flyet da hadde stått i mer enn 4 t fikk det innvirkning på arbeidstiden til
kabinpersonellet, som derfor måtte byttes ut.

De fleste hadde ankommet, men den nye kapteinen ankom først noe senere.

Deturs representant orienterte de reisende over høyttaleren flere ganger og snakket med
flere av de reisende. De fikk slik bevertning som de har rett til ved forsinkelser. Det er riktig at
det var en streik blant Nouvelair-ansatte, men den gjaldt dem som behandlet bagasjen og fikk
ingen innvirkning på flyavgangen fordi Tunisair selv tok seg av innsjekking m.v.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Forsinkelser er en slik mangel som kan gi reisende krav på prisavslag eller erstatning avhengig
av lengde og årsak. Etter Alminnelige vilkår for pakkereiser har en reisende krav på prisavslag
hvis forsinkelse på utreise fører til at oppholdet på feriestedet blir forkortet med mer enn
8 t eller med mer enn 16 t hvis forsinkelsen skyldes eksepsjonelle værforhold eller andre
lignende forhold som turarrangør eller flyselskap ikke kan ha innvirkning på.

Nemndas flertall har tidligere lagt til grunn samme regel ved forsinkelse på hjemreisen.
I dette tilfelle må det legges til grunn at forsinkelsen skyldtes værforholdene og de
etterfølgende konsekvenser dette hadde for flymannskapets arbeidstidsbestemmelser.

Da forsinkelsen ble på under 16 t gir det ikke krav på erstatning.

Heller ikke EU-forordning 261/2004 gir krav på erstatning når forsinkelsen skyldes
ekstraordinære forhold av denne karakter.

Nemndas Mindretallet, forbrukernes representanter, er av den oppfatning at
flyselskapet ikke har godgjort at forsinkelsen skyldes ekstraordinære omstendigheter
som ikke kunne vært unngått selv om alle rimelige tiltak var truffet, jf. Eu forordning
261/2004 artikkel 6 jf. artikkel 7, jf. artikkel 5, jf. EU domstolens avgjørelse i sak
Sturgeon-Condor av 19. november 2009 (C-402/07).

Det vises til at det ikke er fremlagt værrapport eller lignende som er egnet til å belyse årsak til
forsinkelsen. Klager har etter mindretallets syn krav på standardkompensasjon i medhold av
EU forordning 261/2004.

På bakgrunn av flertallets vurdering, traff nemnda slikt

Vedtak:

Reklamasjonsnemnda for pakkereiser kan ikke anbefale at det gis prisavslag/erstatning.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske, Amisol AS

Helga Hermansen, Star Tour AS