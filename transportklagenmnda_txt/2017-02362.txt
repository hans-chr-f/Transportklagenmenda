Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
05.06.2018

Saksnummer
2017-02362

Tjenesteytere
Widerøe

Klager har i det vesentlige anført

Klager skulle reise fra Trondheim til Brønnøysund den 6. juni 2017 kl 08.20 med WF707
med retur påfølgende dag. WF707 ble kansellert, og det ble satt opp buss på strekningen.
Klager valgte å avbryte reisen da hun grunnet bussturens varighet ville gå glipp av
møtene som var satt opp den dagen med kunder. 

Klager mener mangel på crew ikke er å anse som en ekstraordinær omstendighet. 

Klager krever standarderstatning 250 euro i henhold til EU-forordning 261/2004. Videre
krever hun kompensasjon for møtene hun måtte utebli fra, og tiden hun brukte på å
omrokkere planer og på andre administrative forhold.

Tjenesteyterne har i det vesentlige anført
WF707 ble kansellert grunnet akutt sykdom blant crewet som ble meldt inn om natten.
Det vises til fremlagt dokumentasjon. Samtlige fire kapteiner på standby var allerede kalt
ut på annen produksjon.  

Ved kansellering kan passasjerene velge ombooking eller å avbryte reisen mot full
refusjon. Klager valgte sistnevnte. 

Kanselleringen er ikke kompensasjonsberettiget da årsaken var ekstraordinære
omstendigheter utenfor Widerøes kontroll. 

Widerøe kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artikkel 5 og 7.

Sykdom blant besetningen kan være en ekstraordinær omstendighet i forordningens
forstand. Sykdom oppstår rett nok fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

WF707 ble kansellert grunnet akutt sykdom blant crewet som ble meldt inn om natten.
Selskapet hadde opprinnelig en kaptein på tidlig-standby denne dagen, men han var
allerede kalt ut på annen produksjon. 

Sykdom oppstår ofte om natten og er noe et flyselskap må forvente at skjer fra tid til
annen. Etter nemndas syn har ikke selskapet dokumentert at det hadde en god nok
beredskap for håndtering av påregnelig sykdom den aktuelle dagen når det ikke fantes
en stand-by som kunne tilkalles ved akutt sykdom.

Nemnda anser etter dette ikke sykdomsforfallet som en ekstraordinær omstendighet
som ikke som kunne vært unngått  om alle rimelige tiltak hadde vært truffet. 

Nemnda anbefaler at klager gis medhold i sitt krav på standarderstatning 250 euro.

Vedtak

Transportklagenemnda - fly anbefaler at klager gis medhold i sitt krav på
standarderstatning 250 euro.