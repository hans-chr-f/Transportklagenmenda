Vedtak i Pakkereisenemnda

Sammendrag

Krav om prisavslag pga. flystøy.

Dato
10.11.2016

Saksnummer
2/16P

Tjenesteyter
Vitaltour

Saken gjelder:

Krav om prisavslag pga. flystøy.

Klager har i det vesentlige anført:

Klager bestilte en reise for 4 personer med innkvartering i to 2-romsleiligheter på Gaviotas
Village, Puerto del Carmen Lanzarote i perioden 20.11.15 - 04.12.15.

Klager bestilte i utgangspunktet innkvartering på Nautilus, hvor støy fra flyplassen ikke var
nevnt.

To dager etter bestilling ringte Vitaltour tilbake og informerte om at Nautilus var fullbooket,
men de kunne tilby leiligheter på Las Gaviatos som lå rett over gaten i forhold til Nautilus.

Klager ønsket å ha det rolig i ferien og spurte om det var flystøy, noe reisekonsulenten
benektet da hun selv hadde bodd på Las Gaviatos. Vitaltours representanter på Lanzarote
innrømmet flystøy. Hvis klager hadde blitt informert om dette, ville de valgt et annet bosted.

Vitaltour markedsfører området som Puerto del Carmen, men ifølge klager heter området
Matagorda. Vitaltour hevder at nærliggende flyplass er stengt nattestid og dette skal bety at
det er flystøy. Dette er ikke nevnt på Nautilus som de først bestilte.

Klager krever et prisavslag på totalt kr 5.000.

Det vises for øvrig til klagers brev.

Vitaltour har i det vesentlige anført:

Da Vitaltours representant kontaktet klager vedrørende endring til leilighetshotell Gaviotas
Village, ønsket ikke klager å bekrefte endringen før han hadde lest hotellinformasjonen.

Neste dag bekreftet klager endringen og fortalte at de hadde lest informasjonen om hotellet.
Her fremgikk det tydelig at nærliggende flyplass er stengt på nattestid. Dette mener Vitaltour
betyr at man vil kunne høre flytrafikk i løpet av dagen. Da Vitaltours representant ble spurt om
det var flystøy på Gaviotas, fortalte hun at hun ikke hadde blitt plaget av støy under oppholdet
og at flyplassen var stengt på natten.

Klager skriver at de ansatte på Lanzarote innrømmet flystøy, men det stemmer ikke, jfr.
rapporten fra reisemålet. Vitaltour har ikke mottatt noen reklamasjoner som omhandler
flystøy på Gaviotas Village og de har hatt reiser til denne delen av Lanzarote i 10 år.

Vitaltour kan ikke se at det foreligger grunnlag for prisavslag.

Det vises for øvrig til brev fra Vitaltour.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Det fremgår av arrangørens opplysninger om Gaviotas Village at stedet har beliggenhet
ved et strandområde med lokaltrafikk. Det står videre at «nærliggende flyplass er stengt på
nattestid». Arrangøren anfører at dette gir tilstrekkelig informasjon om det kan forekomme
støy fra fly på dagtid.

Pakkereisenemnda viser til pakkereiseloven § 3-2. Bestemmelsen inneholder blant annet
krav om at kataloger og brosjyrer som stilles til rådighet for kunden skal inneholde tydelig og
forståelig informasjon om blant annet reisemål og innkvartering.

Etter nemndas syn bør arrangøren fremheve at hotellet ligger nær inntil en flyplass på en
tydeligere måte enn det som er gjort i dette tilfelle. Så vidt nemnda kan skjønne lander det
og tar av fly i perioden 07.00 - 01.00 i vinterhalvåret og 07.00 til 24.00 i sommerhalvåret. Det
hadde vært mer informativt hvis det hadde blitt opplyst at hotellet ligger i nærheten av en
flyplass, men at flyplassen er stengt om natten.

Nemnda kan etter en samlet vurdering likevel ikke se at denne mangelen på informasjon
kan føre til prisavslag. Nemnda har lagt vekt på opplysningen om at arrangøren har benyttet
hotellet i 10 år og ikke tidligere har mottatt klager på flystøy. Det er også lagt vekt på at det
er opplyst at innflyvningsruten ofte går over Matagorda, mens avgangene skjer over Arrecife.
Flyavganger er adskillig mer støyende enn landinger. Turister oppholder seg normalt heller
ikke på hotellet på dagtid, men deltar på utflukter etc. Flyplassen holder stengt om natten.

Nemnda kan ikke anbefale at det blir gitt noen kompensasjon i dette tilfellet.

Vedtak:

Pakkereisenemnda kan ikke anbefale at det blir gitt noen kompensasjon.

Vedtaket er enstemmig.