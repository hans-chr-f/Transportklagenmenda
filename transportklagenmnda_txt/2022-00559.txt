Vedtak i Transportklagenemnda - Fly

Sammendrag

Krav om å få dekket innkjøp av nytt bilsete til barn.

Dato
19.10.2022

Saksnummer
2022-00559

Tjenesteytere
SAS

Klager har i det vesentlige anført

Klager med familie reiste fra OSL til ORD via CPH med SAS den 05.07.21. Klager anfører
at hun før reisen ble informert om at det var obligatorisk med barnesete for barnet
hennes som var under to år på tidspunktet etter å vært i kontakt med kundeservice.

Klager forteller at innsjekkspersonalet var i tvil om familien trengte barnesetet eller
ikke for flyvningen. Klager hevder personalet sto og lo når de så barnesetet og fortalte
familien at de ville måtte bære setet gjennom flyplassen til tross for forespørsel fra om
hjelp til å få setet til gaten.

Videre forteller klager at cabin crew nektet å ta med setet inn i flyet. Cabin crew krevde at
flysetet ble plassert sammen med bagasjen.

Etter reisen til Chicago hadde setet fått skader som følge av å bli plassert sammen med
bagasjen. Setet manglet en del på siden med en viktig sikkerhetsfunksjon  samtidig
som at det hadde oppstått  skade rundt basen til bilsetet. Klager tok setet med til
produsenten som konkluderte at setet ikke lenger var sikret å ivareta barnet ved et
eventuelt sammenstøt.

Klager la ved bildebevis, kvittering på kjøpet av bilsetet og bevis fra produsenten av at
bilsetet ikke lenger var sikret. Klager forteller at de  satt i 16 telefonsamtaler med SAS
kundeservice som alle innebar 1,5 til 2 timer med venting.

Tjenesteyterne har i det vesentlige anført
SAS har ikke gitt tilsvar til klagers kommentarer, men forklarer i e-post korrespondanse
med  klager at selskapet ikke er ansvarlige for å dekke innkjøpssummen av et nytt bilsete
ettersom klager ikke klagde innen fristen på 7 dager.  SAS kundeservice påpeker at
klager registrerte en rapport over hendelsen på flyplassen, men at rapporten kun er en
registering av hendelsen fremfor en klage.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3. SAS har
ikke kommentert klagers kommentar til deres tilsvar. Klager har heller ikke besvart
sekretariatets påminnelse om supplering av essensielle saksdokumenter.

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet ombord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Det er normalt et vilkår at en passasjer som mener at bagasjen er ødelagt må fremsatte
klage innen en frist på 7 dager, jf. luftfartsloven § 10-26 (2). Klager har i dette tilfellet ikke
fremsatt skriftlig klage til flyselskapet om reklamasjon innen fristen på 7 dager. Nemnda
mener han likevel skal gis erstatning for det ødelagte bilsetet fordi selskapet erkjente
ansvar for det ødelagte setet i dialogen med klager. Klager har krav på erstatning for
gjenanskaffelseskostnaden, med fradrag  for setets alder.  Samlet mener nemnda at
klager har rett på kr 2000 for basen og 4000 for settet - samlet kr 6000.

Vedtak

Nemnda anbefaler at SAS utbetaler kr 6000 til klager.