Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
21.03.2012

Saksnummer
443/11F

Tjenesteyter
Norwegian Air Shuttle ASA

Krav om erstatning grunnet forsinkelse.

Klager har i det vesentlige anført:

Klager skulle reise fra Budapest til Trondheim via Oslo den 29. juni 2011 med DY1553. Flyet
ankom Gardermoen forsinket, slik at klager mistet sin videreforbindelse til Trondheim.

Klager ble tilbudt hotell på Gardermoen og fly dagen etter. Klager avslo og arrangerte egen
transport med tog, da han måtte være på jobb dagen etter.

Klager har fått utgifter på 8 000 kroner i forbindelse med forsinkelsen som han krever
refundert.

Det vises for øvrig til klagers brev.

Norwegian har i det vesentlige anført:

DY1553 ble forsinket 21 minutter grunnet restriksjoner i luftrommet. Dette var forhold som
lå utenfor Norwegians kontroll. Ved gjennomgående billetter er Norwegian forpliktet til å
omrute passasjerer om til neste ledige avgang med Norwegian.

Klager ble tilbudt hotell på Gardermoen og fly videre dagen etter som han avslo. Klagers
billett fra Oslo til Trondheim er derfor tilbakebetalt Reisefeber. Klager må henvende seg til
Reisefeber for å få beløpet refundert.

Norwegian har ingen mulighet til å påvirke eller forutse forhold som ligger under
myndighetenes luftfartskontroll, og kan derfor ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at flygningen til Oslo
ble forsinket slik at klagerne ikke rakk sin videreforbindelse til Trondheim.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf artikkel 7, jf artikkel 5, jf EU
domstolens avgjørelse i sak Sturgeon-Condor av 19. november 2009 (C-402/07). Flertallet
er kjent med at enkelte flyselskap bestrider dommen, og at EU domstolen er bedt om
å ta stilling til spørsmålet på nytt. Dommens konklusjon er imidlertid klar, og flertallet
legger til grunn at dommen gir uttrykk for gjeldende rett.

Nemndas mindretall, flyselskapenes representanter, er av en annen oppfatning.
EC261/04 (EU forordning 261/2004) ikke gir noen anvisning på utbetaling av en
pengekompensasjon ved forsinkelse. Tilblivelse av «Sturgeon» dommen er uklar i
forhold til flere rettsprinsipper bla. ved at Generaladvokaten tok stilling til spørsmålet
om hvorvidt forsinkelse utløser rett til kompensasjon. Dette var et spørsmål som ikke
var stilt i Sturgeon saken. Generaladvokaten har også angitt en tidsgrense på at tre
timer forsinkelse utløserrett til kompensasjon, en tidsramme hvor opprinnelsen er
ukjent og som ikke samsvarer med noen andre artikler i forordningen.

At passasjerer ikke har krav på kompensasjon ved forsinkelse følger av forarbeidene
til EU261/04 (EU forordning 261/2004) - det ble vurdert men avvist, og videre slått fast
i dom av ECJ Grand Chamber i «IATA». Artikkel 6 i forordningen gir klare og presise
anvisninger på rettigheter ved forsinkelse. I motsetning til innstilling som er beskrevet
i artikkel 5, og nektet ombordstigning (artikkel 4) gir ikke forsinkelse i artikkel 6 noen
anvisning på kompensasjon, med rette, da det er i strid med Montreal konvensjonens
artikkel 29.

Forsinkelse gir Ikke rett til standarderstatning etter EC 261/04 (EU forordning 261/2004) slik
forordningen er utformet, tiltenkt, og støttet av «ECJ Grand Chamber», og i tilfelle Sturgeon
dommen er gyldig, er det stilt spørsmål om gyldigheten av artikkel 5-7 i forordningen. Flere
domstoler har stilt spørsmål til EU domstolen om gyldigheten av Sturgeon dommen i forhold
til artikkel 5-7. Dette gjelder bla. en britisk domstol. Inntil EU-domstolen har kommet med
tilsvar, anser mindretallet Sturgeon-dommen som uavklart. Etter mindretallets oppfatning gir
følgelig ikke forsinkelse rett til kompensasjon etter EU forordningen.

Norwegian har imidlertid ikke påberopt seg fritak for erstatningsplikten på overnevnte
grunnlag, mindretallet følger derfor flertallets videre vurdering av saken.

Nemnda legger på bakgrunn av de foreliggende opplysninger til grunn at forsinkelsen skyldtes
restriksjoner i luftrommet. Dette må anses som en ekstraordinær omstendighet som ikke
kunne vært unngått selv om alle rimelige tiltak var truffet. Forsinkelsen gir således ikke rett til
standarderstatning etter forordningen.

Flyselskapet er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem.

Nemnda er av den oppfatning at flyselskapet i dette tilfellet ikke hadde mulighet til å unngå
forsinkelsen. Forsinkelsen gir således heller ikke rett til erstatning etter luftfartsloven.

Norwegian pliktet i den foreliggende situasjon å omrute klager snarest mulig til
bestemmelsesstedet, Omruting kan skje med selskapets egne fly eller med fly fra andre
selskaper. I unntakstilfelle kan omruting også skje med annet transportmiddel. Hva som
anses som «snarest» mulig vil måtte avgjøres ut fra en konkret vurdering av tid, kostnader,
tilgjengelig transport, ulemper m.v.

Norwegian tilbød klager omruting neste dag og hotell på Gardermoen. Nemnda har ved
vurdering av om dette tilbudet var tilstrekkelig delt seg i et flertall og et mindretall.
Nemndas flertall, lederen, forbrukernes representanter og bransjerepresentant
Marianne Strømme er av den oppfatning at Norwegians tilbud ikke tilfredsstiller
selskapets forpliktelser etter forordningen. Tilbudt var lite gunstig for klager da han
ikke ville rekke sitt arbeid den påfølgende dag. Eventuell tapt arbeidsfortjeneste måtte
klager selv bære da Norwegian ikke var ansvarlig for forsinkelsen, jf. ovenfor. Det forelå
videre et alternativ, omruting med tog. Denne omruting ville ikke medføre særlige
økede utgifter for Norwegian i forhold til tilbudet som innebar hotellovernatting. Den
tilbudte omruting innebar således vesentlige ulemper og kostnader for klager samtidig
som det forelå et alternativ som klager ønsket og som ikke ville medføre økte utgifter
av betydning for Norwegian. Flertallet er av den oppfatning at Norwegian bør erstatte
klagers ekstrautgifter til togbilletter samt bagasjeoppbevaring, totalt kr 2.440. Til
fradrag går kr 1.120 for flybillett Oslo-Trondheim. Flertallet anbefaler videre at klagerne
utbetales kr 150 til dekning av utgifter til mat.

Mindretallet, bransjerepresentant Olav Grøttland, er ikke enig med flertallet i at klager
skal få dekket økonomisk tap, altså togbillettene.

Forsinkelsen skyltes restriksjoner på antallet flybevegelser, som er forhold utenfor Norwegian
sin kontroll, og de hefter da ikke for tap jf. Luftfartsloven § 10-20.

Norwegian tilbød klager hotell og flyavgang neste morgen som er i tråd med EC261/04
artikkel 8 og 9 punkt 1 (b)- det er grunn til å sette spørsmål hvorvidt Norwegian er
forpliktet til å tilby dette når klager var i transitt, mindretallet kan ikke se at dette er
direkte regulert i EC261/04 (EU forordning 261/2004).

Dersom klager hadde tatt i mot Norwegian sitt tilbud, ville ikke tapet oppstått. Mindretallet
kan ikke se noen hjemmel til at klager skal ha anledning til å påføre Norwegian et tap i
forbindelse med egen arrangert alternativ transport.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at klager gis en erstatning på 1 470 kroner.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Marianne Strømme, Norsk Reiselivsforum

Olav Grøttland, SAS.