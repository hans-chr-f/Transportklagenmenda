Vedtak i Transportklagenemnda - Fly

Sammendrag

Krav om erstatning grunnet feil hos flyselskapet.

Dato
26.06.2016

Saksnummer
0921/15F

Tjenesteyter
Qatar Airways

Klager har i det vesentlige anført:

Klager hadde bestilt en reise fra Molde til Colombo i Sri Lanka via Oslo og Doha med Qatar
Airlines for reise 5. - 26. desember 2014, og en separat billett med SriLankan Airlines fra
Colombo til Male på Maldivene t/r, for reise den 6. - 11. desember 2014.

Grunnet en rift i passet til klager måtte han skaffe nødpass på Gardermoen. Klager rakk
derfor ikke flyet til Doha. Qatar Airways var behjelpelig med ombooking med Türkish Airlines
direkte til Maldivene. Klager gjorde Qatar Airways oppmerksom på de skulle fly fra Maldivene
til Sri Lanka før de skulle tilbake til Norge. Klagerne fikk beskjed om at det var ok og at Qatar
Airways ville ta seg av dette.

Da klager ankom Male Lufthavn den 11. desember for å fly til Colombo med SriLankan
Airlines, fikk han beskjed om at billetten var kansellert da utreisen ikke var benyttet. Han
måtte kjøpe nye billetter på business klasse til 330 USD per billett da alt annet var fullt. Klager
stiller seg kritisk til dette da han hadde gitt beskjed på utreisen om at returen ville bli benyttet.

Klager krever at Qatar Airways refunderer ekstra utgift til nye billetter mellom Male og
Colombo, til sammen 660 USD.

Det vises for øvrig til klagers brev.

Qatar Airways har i det vesentlige anført:

Da klagers pass var ugyldig var Qatar Airways behjelpelig med ombooking. Det ble ikke lovet
at klagers billett fra Male til Colombo ville bli ombooket, da disse billettene var utstedt på
separate reisedokumenter.

Qatar Airways kan på grunnlag av ovennevnte ikke imøtekomme klagers krav.

Det vises for øvrig til Qatar Airways brev.

Nemnda bemerker:

Det er passasjerens ansvar å ha gyldige reisedokumenter, herunder gyldig pass. Mangelfullt
pass kan føre til at passasjeren ikke får reise inn i vedkommende land. Flyselskapet er
ansvarlig for å kontrollere at passasjerene har nødvendige reisedokumenter. Dersom
selskapet tar med passasjerer som ikke har papirene i orden, kan selskapet bli ilagt en bot av
vedkommende land. Selskapet må videre besørge retur av passasjeren.

Nemnda legger på bakgrunn av de foreliggende opplysninger til grunn at klagers pass var
skadet og ikke kunne benyttes. Dette førte til at klagerne ikke rakk avgangen fra Oslo. Qatar
hadde i den foreliggende situasjon ikke plikt til å omrute klagerne. Klagerne ville i så fall
stått uten billetter til Sri Lanka. Klagerne ble likevel tilbudt kostnadsfri omruting til direkte til
Maldivene.

Den tilbudte og valgte omruting førte til at klagerne ikke benyttet flygningen med SriLankan
Airlines fra Colombo til Male. Dette førte igjen til at klagerne i henhold til SriLankan Airlines
vilkår ble avvist da de skulle benytte returbillettene fra Male til Colombo.

Det står påstand mot påstand om hvilken informasjon klagerne fikk av Qatar på Gardermoen.
Flyselskaper har forskjellige regler med hensyn til tur/retur flygninger. Noen selskaper
kansellerer returreisen dersom utreisen ikke benyttes, Andre selskap gjør det ikke. Nemnda
antar at Qatars personale på Gardermoen ikke uten videre kjenner til hvordan SriLankan
Airlines håndterer dette. Slik saken er opplyst kan nemnda videre ikke se bort fra at Qatar
Airways har ment at de skulle sørge for at returen fra Sri Lanka til Norge var ok.

I den foreliggende situasjon, der klagerne i utgangspunktet ikke hadde rett til omruting, og
det er uklart hva som ble sagt vedrørende flygningen med SriLankan Airlines, er nemnda av
den oppfatning at det ikke er grunnlag for klagernes krav om erstatning av utgifter til nye
flybilletter med SriLankan Airlines.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.