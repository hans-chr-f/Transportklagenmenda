Vedtak i Transportklagenemnda - Fly

Sammendrag

Krav om standarderstatning grunnet forsinkelse

Dato
18.02.2021

Saksnummer
2020-01280

Tjenesteytere
Air Baltic

Klager har i det vesentlige anført

Klager skulle reise fra Oslo til Vilnius via Riga den 17. februar 2020 med Air Baltic. BT152
hadde planlagt avgangstid fra Oslo kl. 08.45, med planlagt ankomst i Riga kl. 11.35.
Videreforbindelsen (BT345) hadde planlagt avgangstid fra Riga kl. 15.30, med planlagt
ankomst i Vilnius kl. 16.20.

BT152 fra Oslo ble forsinket, med den følge at klager mistet sin videreforbindelse
til Vilnius. Klager ble booket om til et fly med planlagt ankomsttid i Vilnius kl. 19.10.
Flyet landet i realiteten kl. 19.30. Klager anfører med dette at han ble over tre timer
forsinket. Klager bemerker at det er tidspunktet hvor minst én av dørene åpnes som
er avgjørende i beregningen, jf. EU-domstolens sak C-452/13. Det er fremsatt krav om
standarderstatning i henhold til EU-forordning 261/2004.

Tjenesteyterne har i det vesentlige anført
BT152 fra Oslo til Riga den 17. februar 2020 dro med en forsinkelse på 3 timer og 31
minutter grunnet tekniske årsaker. Passasjeren mistet sin videreforbindelse til Vilnius. 

Klager ble tilbudt og aksepterte en alternativ flyvning: BT347 med ankomsttid i Vilnius kl.
19.10 (2 timer og 50 minutter senere enn planlagt ankomsttid). 

I henhold til praksis fra EU-domstolen (for eksempel C-11/11 Air France SA mot Heinz
Gerke Folkerts, Luz-Tereza Folkerts (2013)) har passasjeren rett på standarderstatning
dersom en ankommer sin destinasjon med en forsinkelse på tre timer eller mer. 

Flyselskapet iverksatte alle rimelige tiltak for å minimere den negative innvirkningen
på passasjerene. Alle berørte passasjerer ble ombooket snarest mulig med hensyn i
passasjerenes preferanser, tilgjengelighet, nye avgangs-/ankomsttider, interne avtaler
med andre selskaper og lignende.  

Ifølge flyselskapets interne prosedyrer vedrørende dørene på flytype Dash Q400 (som
ble benyttet på klagers flyvning) skal dørene åpnes og avstigning starte senest 2 minutter
etter ankomst ved gaten. Flyselskapet har ingen bevis for at avstigningen startet senere. 

Air Baltic kan ikke imøtekomme klagers forespørsel om standarderstatning.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Det er tidspunktet for når dørene åpnes som er relevant når tidspunktet for
faktisk ankomsttid skal beregnes. Det vises til EU-dom C-452/13 (Germanwings)
og kommisjonens tolkningsveiledning punkt 3.3.3. Dersom flyselskapet ikke kan
dokumentere på hvilket tidspunkt dørene ble åpnet, må det i henhold til praksis legges til
fem minutter. I forbindelse med dette mener nemnda det bør foreligge dokumentasjon
som viser hvilket tidspunkt en skal legge til fem minutter på. I denne saken kan nemnda
ikke se at Air Baltic har fremlagt trafikklogg/movement log for flyvningen som viser
flyets faktiske ankomsttid, men kun bookinginformasjon fra Amadeus. Nemnda mener
basert på dette at Air Baltic ikke tilstrekkelig har dokumentert flyets ankomsttid.
Flyselskapet har heller ikke fremlagt dokumentasjon på at forsinkelsen eventuelt skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. 

Nemnda mener basert på ovenstående at klager har rett på standarderstatning på 250
euro i henhold til EU-forordning 261/2004.

Vedtak

Transportklagenemnda-fly anbefaler at Air Baltic utbetaler standarderstatning på 250
euro til klager.