Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
03.12.2019

Saksnummer
2019-00304

Tjenesteytere
SAS

Klager har i det vesentlige anført

Klager og hans reisefølge, totalt 5 personer, hadde billetter for reise fra Stavanger til Oslo
den 28. desember 2018 med SK4042 kl.18.35. Flyvningen ble kansellert. De ble omrutet
til avreise neste dag med SK4010 kl. 09.00.

SAS har oppgitt at kanselleringen skyldtes dårlig vær på Oslo lufthavn. Klager finner
den oppgitte årsak ikke troverdig, all den tid klagers flyvning var den eneste av SAS sine
innenlandsflyvninger til/fra Oslo lufthavn denne dagen som ble kansellert. I tillegg ble en
SAS-flyvning til/fra Manchester kansellert. I Stavanger var det klar sikt og lite vind. 

Klager krever standarderstatning i henhold til EU-forordning 261/2004 med 250 euro pr.
person.

Tjenesteyterne har i det vesentlige anført
Kanselleringen av SK4042 skyldtes værforholdene i Oslo og dette anses som en
ekstraordinær omstendighet utenfor flyselskapets kontroll. SAS har gjort alle rimelige
tiltak for å frakte klager med reisefølge raskest mulig til sin endestasjon ved å booke dem
om til ny reiserute kl. 18.40 via København samme dag, med ankomst Oslo kl. 00.05.
Bestillingshistorikken viser at klager har kontaktet kundesenteret og endret reiseruten til
dagen etter, den 29 desember.

SAS viser til fremlagt dokumentasjon over kansellerte avganger fra Oslo lufthavn
denne dagen, samt værrapporten som viser isende tåke og dårlig sikt. SAS kan ikke
imøtekomme klagers krav om standarderstatning i dette tilfellet.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak
var truffet. Dokumentasjonen viser at flere flyvninger, herunder klagers flygning ble
kansellert som følge av værforhold, nærmere bestemt tåke, på Oslo Lufthavn.  Klager
ble først omrutet via København samme kveld, men fikk reise neste morgen i stedet.
Nemnda mener SAS har overholdt sin plikt vedrørende omruting av passasjeren.
Kanselleringen gir ikke rett til standarderstatning etter EU-forordningen.

Vedtak

Transportklagenemnda – fly anbefaler ikke at klager gis medhold.