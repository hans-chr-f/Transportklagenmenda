Vedtak i Transportklagenemnda - Fly

Sammendrag

Krav om refusjon av setegebyr ved avbestilling.

Dato
31.10.2016

Saksnummer
1405/15F

Tjenesteyter
SAS

Klager har i det vesentlige anført:

Klager bestilte reise fra Oslo til Reykjavik (SK4787) den 31. oktober 2015 med retur den 4.
november 2015 (SK4788).

Klager avbestilte bestillingen innen 24 timer. Hun har fått refundert billettprisen minus
setegebyret. Klager mener at hun i henhold til SAS sine avbestillingsregler også har rett til
refusjon av setegebyret. Hun krever refundert ytterligere 298 kroner.

SAS har i det vesentlige anført:

En elektronisk billett og reservasjonsgebyr på setebestilling er to forskjellige betalinger og de
refunderes i henhold til forskjellige regler. SAS gir full refusjon av elektroniske billetter innen
24 timer, men reservasjonsgebyret er ikke refunderbart.

SAS kan ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at klager har fremsatt
skriftlig klage til SAS, og at SAS har avgitt et endelig svar. Nemnda viser til epost av 15.
september 2015 fra SAS til klager.

Det fremgår av klagers billett at totalprisen var 2&nbsp;210 kroner. I totalprisen inngår kroner
149 per flygning for sete.

På billetten opplyser SAS følgende:

Du kan avbestille bestillingen innen 24 timer etter opprinnelig bestilling. Totalbeløpet blir da
refundert.

Klager avbestilte bestillingen innen 24 timer. Sete inngikk i bestillingen og i totalprisen.
Nemnda finner det etter dette klart at SAS også må refundere betalingen for sete. Nemnda
anbefaler at SAS tilbakebetaler ytterligere 298 kroner.

Vedtak:

Transportklagenemnda-fly anbefaler at SAS tilbakebetaler ytterligere 298 kroner.

Vedtaket var enstemmig.