Vedtak i Transportklagenemnda - Fly

Sammendrag

Krav om refusjon av skatter og avgifter på ubenyttet flybillett.

Dato
15.10.2021

Saksnummer
2021-00611

Tjenesteytere
Norwegian Air Shuttle
Mytrip

Klager har i det vesentlige anført

Klager (tre personer) hadde bestilt reise hos Mytrip med Norwegian t/r Bergen - Alicante
for reise 26. september - 3. oktober 2020, pris kroner 6 080. Den 6. august 2020 ble
klager informert om at reisen var kansellert grunnet covid-19 pandemien. Klager mottok
ingen refusjon for sine flybilletter, han kontaktet derfor sitt forsikringsselskap og har nå
mottatt kroner 5 168, som kun er billettprisen uten flyskatter.

Klager krever det resterende beløpet refundert, til sammen kroner 912.

Tjenesteyterne har i det vesentlige anført
Norwegian har ikke avgitt uttalelse til nemnda.

Mytrip har i det vesentlige anført:

Mytrip har på klagers vegne søkt Norwegian om full refusjon. Dessverre tilbyr ikke
Norwegian refusjon på reiser frem til 17. november 2020. Dersom Norwegian refunderer
klagers billetter vil Mytrip overføre beløpet til klager.

Nemnda bemerker

Klager har i denne saken ikke rett på standarderstatning fordi klager fikk beskjed om
kanselleringen mer enn to uker før avreise, jf. EU-forordning 261/2004 artikkel 5 nummer
1 bokstav c) i). Standarderstatning er heller ikke krevet.

Klager krever refusjon av billettene, noe han har krav på ved kansellering i henhold
til EU-forordning artikkel 8 nummer 1. Klager har fått refusjon av billettene fra sitt
reiseforsikringsselskap, men mangler refusjon av skatter og avgifter. Etter nemndas syn
har han krav på refusjon av skatter og avgifter.

Reisen er kjøpt via et reisebyrå. Det er imidlertid flyselskapet, og i dette tilfellet
Norwegian, som er ansvarssubjekt etter EU-forordning 261/2004. 

Norwegian har gjennomgått en restruktureringsprosess i Irland og i Norge etter
midlertidig lov om rekonstruksjon, og Oslo tingrett avsa 12. april 2021 kjennelse om
stadfestelse av rekonstruksjon med tvangsakkord. Fristdagen er satt til å være 18.
november 2020. Dette innebærer at krav mot Norwegian som har oppstått før 18.
november 2020 ikke vil gjøres opp fullt ut, men behandles på lik linje med andre
uprioriterte krav. Slike usikrede kreditorer vil motta en gitt prosent av det opprinnelige
kravet de hadde. Dette omfatter også forbrukeres refusjonskrav.

Norwegian har oppgitt til nemnda at alle krav på refusjon som er oppstått før 18.
november 2020 er registrert i selskapets register for utbetalinger og vil bli håndtert i tråd
med rekonstruksjonsplanen. Nemnda legger til grunn at dette også gjelder kravet fra
klager.

Nemnda antar at tilbakebetaling av innkrevde og refunderbare skatter og avgifter ikke
er omfattet av Norwegians restrukturering, og anbefaler derfor tilbakebetaling av slike
skatter og avgifter, dersom dette ikke allerede er gjort. For det tilfellet at slike skatter og
avgifter er omfattet av restruktureringen anbefaler nemnda at Norwegian refunderer i
tråd med restruktureringsplanen.

Vedtak

Transportklagenemnda anbefaler at Norwegian refunderer skatter og avgifter til klager,
eventuelt at Norwegian refunderer i henhold til rekonstruksjonsplanen for selskapet.