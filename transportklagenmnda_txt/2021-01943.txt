Vedtak i Transportklagenemnda - Fly

Sammendrag

Krav om refusjon for ødelagt hodetelefon.

Dato
23.04.2022

Saksnummer
2021-01943

Tjenesteytere
Avinor

Klager har i det vesentlige anført

Klager skulle reise fra Oslo til Bodø den 21. november 2021. Klager sendte sin
bluetooth hodetelefon av type Sony SBH-70 i beholder gjennom sikkerhetskontrollen.
Hodetelefonen ble dyttet ut av beholder av plastgardinene i gjennomlysnings/røntgen
maskinen, satte seg fast i rullene på transportbåndet, og ble ødelagt. Klager mener det
ikke finnes informasjon om hvordan denne type gjenstand skal håndteres gjennom
sikkerhetskontrollen rundt sikkerhetsbånd 11 (fast-track. 

Klager har fremlagt krav om erstatning for den ødelagte hodetelefonen som kostet
468,80 kroner i 2017. Samme type er ikke lenger å få tak i, men han viser til at tilsvarende
type hodetelefon, Sony WI-1000XM2 koster 2249 kroner.

Tjenesteyterne har i det vesentlige anført
Saken gjelder hendelse som fant sted 21.11.21 ca. kl. 20:00 på Oslo lufthavn (OSL).
Klager sitt headsett ble skadet i forbindelse med sikkerhetskontrollen. Det er ikke noen
uenighet om de faktiske forhold. 

Klager sendte den 21.11.21 inn skjemaet «skademelding» til Avinor. I det utfylte skjemaet
skriver klager følgende: 
«Handsfree headset falt ut av boks gjennom xray. Ble viklet inn i diverter og ødelagt». 

Klager sendte så den 26.11.21 inn skjemaet «skadet gjenstand» til Avinor. (Her står det at
hendelsen var den 19.11.21). 
«Mitt trådløse headset ble dyttet av transportbakken gjennom sikkerhetskontrollen og
falt ned i transportbåndrullene. Ledningene til ørepluggene ble da revet av. Eksakt denne
type headset finnes ikke lenger. Tilsvarende er Sony WI-1000XM2». 
Headsettets verdi er oppgitt til NOK 1000,00. 

Avslag på henvendelsen er gitt i e-post av 29.11.21: 
«Vedrørende hendelse i sikkerhetskontrollen på Oslo lufthavn den 19. nov der headsettet
ditt ble skadet. OSL har i forbindelse med passering gjennom sikkerhetskontrollen valgt
å informere de reisende via monitorer i ventearealet, i tilgjengelige brosjyrer, og på våre
nettsider, hvordan de skal forholde seg ved passering gjennom sikkerhetskontrollen.
Avinors utgangspunkt er at skade ved en ordinær gjennomføring av sikkerhetskontrollen
ikke gir grunnlag for uaktsomhetsansvar. Klager må for å ha rett på erstatning
sannsynliggjøre at kontrollen er utført uforsvarlig og med høyere risiko enn det som kan
forventes. Ansvar på objektivt grunnlag eller ansvar etter kontrakt kan ikke være aktuelt i
en sak som dette. 

I sikkerhetskontrollen gjelder at passasjeren har et selvstendig ansvar for å anbringe
personlige eiendeler i kassene på en slik måte at skade ikke oppstår. På Avinors
hjemmeside og på flyplassen blir man informert om følgende: 

«Mobiltelefoner, briller, hodetelefoner og andre løse gjenstander skal pakkes i
håndbagasje eller ytterklær.» 

Dette er et preventivt tiltak som bl.a. skal forhindre at gjenstander blir ødelagt i det de
passerer gjennom screeningmaskinen.  Skader kan riktignok forekomme dersom kasser
hoper seg opp og/ eller faller i bakken etter at kassene har vært gjennom maskinen, men
sikkerhetskontrollør har ikke registrert noe slikt i denne saken. 

Avinors oppfatning er at sikkerhetskontrollen er forsvarlig innrettet, og at screeningen
i seg selv ikke representerer noen særlig risiko for skade, gitt at gjenstander blir
håndtert som beskrevet i ovenfor. For at Nemnda skal konkludere med ansvar for
lufthavnoperatøren må det foreligge positive holdepunkter i saken for dette. De
alminnelige beviskravene må gjelde, og det kan ikke være slik at bevisbyrden snus, slik at
Avinor må sannsynliggjøre eller bevise at det ikke foreligger ansvar. 

På bakgrunn av ovennevnte anbefaler Avinor at klager ikke gis medhold

Nemnda bemerker

Det er ikke bestridt at klagers hodetelefoner ble skadet i sikkerhetskontrollen. Det er
passasjeren som selv plasserer sine ting i plastkassene, og passasjeren har dermed et
selvstendig ansvar for å anbringe personlige eiendeler på en slik måte at skade ikke
oppstår. For å ha krav på erstatning må det foreligge et ansvarsgrunnlag. I dette tilfellet
kreves det at personalet i sikkerhetskontrollen har handlet uaktsomt og at dette har
forårsaket skaden.

Avinor viser til at de på sine nettsider informerer om at små hodetelefoner skal plasseres
i håndbagasje eller ytterklær. Det er uklart for nemnda hvordan høretelefonene ble
sendt gjennom sikkerhetskontrollen. Klager har forklart at hodetelefonene ble dyttet ut
av plastkassen da den gikk gjennom plastgardinene for gjennomlysning.

Basert på sakens dokumentasjon kan ikke nemnda se at klager har sannsynliggjort at
skaden på hodetelefonene ble forårsaket gjennom uaktsomhet fra sikkerhetspersonalet.
Det er klager som har bevisbyrden for dette. Nemnda mener derfor at det ikke foreligger
erstatningsbetingende uaktsomhet i denne saken. Nemnda kan med dette ikke anbefale
at klager får erstatning for de ødelagte hodetelefonene

Vedtak

Transportklagenemnda anbefaler at klager ikke gis medhold.