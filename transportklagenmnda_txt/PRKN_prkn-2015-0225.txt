Vedtak i Pakkereisenemnda

Sammendrag

Krav om prisavslag pga. dårlig hotellstandard, mangelfullt
renhold og en aircondition som ikke fungerte.

Dato
31.05.2016

Saksnummer
225/15P

Tjenesteyter
Solfaktor Pluss

Saken gjelder:

Krav om prisavslag pga. dårlig hotellstandard, mangelfullt renhold og en aircondition som ikke
fungerte.

Klager har i det vesentlige anført:

Klager bestilte en reise for to til Mastronapa Apartments, Ayia Napa, Kypros i perioden
20.06.15 - 30.06.15

Ved ankomst var rommet skittent, det var hår på badet og kjøkkenet. Gulvet var seigt og
møkkete. Dessuten var det kakerlakker og andre insekter på rommet. Gardinene hadde
muggflekker og det manglet glass og kjeler i kjøkkenkroken.

Klager betalte 70 euro for aircondition som ikke virket. Aircondition luktet forferdelig og
bråkte. Det var ikke vann i dusjen. Doen måtte pumpes flere ganger for at det skulle bli
trukket ned.

Dagen etter ankomst ringte klager til hotelleieren som kom for å se på dusjen. Han kunne
ordne et nytt hotellrom dagen etter og de avtalte å møtes kl. 09.00. Men han møtte ikke opp
neste morgen. Etter mange diskusjoner med hotellets resepsjonist/vaskedame fikk de til slutt
et nytt rom.

Det nye rommet var likt det de flyttet fra, møkkete og fortsatt ingen dusj og med aircondition
som fungerte. Aircondition skrudde seg av og på hele natten og lagde mange høye lyder.

Klager ringte til Solfaktor som mente de ikke hadde noe med reisen å gjøre, og ba klager om å
ta kontakt med SunHotels som skulle hjelpe med å finne nytt hotell.

Klager ba om å få tilbake 100 euro for aircondition som de hadde betalt direkte til hotellet.
Men dette viste seg å bli vanskelig. Eieren nektet å møte klager, og de fikk ikke tilbake hele
beløpet de hadde betalt for aircondition.

Dagen etter hadde SunHotels ordnet nytt hotell, Evabelle. Klager tok taxi og flyttet inn på det
nye hotellet. Klager måtte nok en gang betale for aircondition. SunHotels ordnet avtale slik
at de kunne få tilbake pengene for aircondition fra Mastronapa, men dette var vanskelig da
hotelleier hverken svarte på telefon eller møtte opp.

Klager ble kjent med et annet norsk par mens de bodde på Mastronapa. Paret hadde betalt kr
3.000 for 1 ukes opphold, mens klager betalte kr 16.261. Klager følte seg snytt.

Klager fulgte etter hotelleieren og fikk kontakt med han etter hvert. Han sa at han vanligvis
ikke tilbakebetaler for aircondition. Klager fikk tilbake halvparten av beløpet, men i tillegg
måtte de selv stå for kostnaden med taxi til og fra hotellet, samt at de måtte kjøre til hotellet 4
ganger med ATV for å prøve å få tilbake pengene.

Klager mener at reisen var mangelfull i forhold til:

Klager har stilt følgende krav:

Det vises for øvrig til klagers brev.

Solfaktor har i det vesentlige anført:

Solfaktor viser til at klager ble informert om at luftkondisjonering finnes på hotellet mot
betaling. Det fremgår av hotellbeskrivelsen at leilighetene har aircondition mot tillegg. Klager
betalte 70 euro på plass for 10 dager og de fikk tilbake tillegget for aircondition de ubenyttede
nettene av hotelleieren.

Resepsjonen har begrensede åpningstider.

Når det gjelder feilen med dusjen/wc, så fikk klager et nytt hotellrom dagen etter at de
informerte om dette i resepsjonen.

SunHotels har informert om at vanntrykket ikke var spesielt sterkt de dagene klager var på
hotellet.

Med hensyn til rengjøringen av hotellrommet, tok klager kontakt med Solfaktors
hotelleverandør SunHotels og klager fikk flytte til Evabelle uten kostnad.

Før avreise fikk klager informasjon om følgende: «Hvis det likevel skulle bli noe dere er
misfornøyd med når det gjelder Mastronapa Apartments, Ayia Napa, må dere først ta det opp
med personalet på hotellet. Hvis ikke hotellpersonalet kan hjelpe dere, må dere ta kontakt
med deres hotellformidler SunHotels på telefon slik at vi får mulighet til å løse problemet.»
SunHotels hjalp til og klager fikk flytte til Hotell Evabelle. SunHotels skriver at Evabelle ligger i
det samme området som Mastronapa, bare 1 km unna og nærmere stranden.

Hotellet har tre stjerner og Solfaktors hotellagent jobber kontinuerlig med kvalitet slik at
hotellbeskrivelser og klassifisering skal stemme overens. Solfaktor har tidligere hatt flere
gjester som har reist ned til hotellet uten å fremsette klager.

SunHotels informerer blant annet om at de før sommersesongen 2015 har hatt ca. 100 gjester
på hotellet og ikke mottatt noen reklamasjoner.

Det vises for øvrig til brev fra Solfaktor og SunHotels.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler.

I følge beskrivelsen av de to hotellrommene klageren bodde på i Mastronapa Apartments,
var disse lite tilfredsstillende. Nemnda legger klagerens beskrivelse til grunn. Da klageren
henvendte seg til Solfaktor Pluss, fikk hun beskjed om å ta problemene opp med hotell-
leverandøren Sunhotels. Som reisearrangør har ikke Solfaktor Pluss anledning til å overlate
videre kontakt om flytting og dårlig standard til en annen operatør. Klageordningen blir på
denne måten pulverisert og det er kunden som må ta all kontakt. I denne saken førte det
blant annet til at tilbakebetaling av innbetalt beløp for en aircondition som ikke virket etter
hensikten tok uforholdsmessig mye tid av ferien.

Nemnda finner at klageren bør få refundert to dagsandeler i forbindelse med oppholdet på
Mastronapa Apartments samt en dagsandel i forbindelse med at en del av ferien ble ødelagt
i på grunn av flytting etc., avrundet til kr 4.900. Det er videre fremsatt krav om å få dekket
taxiutgifter i forbindelse med flytting, tilbakebetaling for aircondition samt telefonutgifter i
forbindelse med saken, totalt kr 700. Nemnda finner kravet rimelig. Nemnda finner etter dette
at klageren bør få prisavslag/erstatning med til sammen kr 5.600.

Vedtak:

Pakkereisenemnda anbefaler at klageren får prisavslag/erstatning med kr 5.600.

Vedtaket er enstemmig.