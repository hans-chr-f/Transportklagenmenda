Vedtak i Pakkereisenemnda

Sammendrag

Krav om refusjon av reisens pris, samt erstatning
av telefonutgifter, på grunn av mangler ved hotellet

Dato
28.08.2015

Saksnummer
256/14P

Tjenesteyter
Nazar Nordic AB

Saken gjelder:

Krav om refusjon av reisens pris, samt erstatning av telefonutgifter, på grunn av mangler ved
hotellet

Klager har i det vesentlige anført:

Klager og hennes reisefølge, totalt fire voksne, hadde bestilt en familiesuite med balkong og
all inclusive på hotell Pegasos World. I tillegg hadde de bestilt Comfort Class for to personer.
Familiesuiten skulle ha to sammenhengende rom, men det viste seg å være et rom og en gang
med to sovesofaer tilpasset barn.

Klager var på samme sted i 2013 og hadde da et deluxe-rom, så hun visste hvordan disse
så ut. Ved bestilling denne gangen sjekket klager Nazars nettsider og ut fra beskrivelsen og
bildene av rommene der forsto hun det slik at familiesuitene besto av det samme som deluxe-
rommene, men at de er noe mindre. De valgte selv å oppgradere rommet etter ankomst
og de ville betale dette, men guidene ville gi dem oppgraderingen for ubehagelighetene de
hadde hatt. Det nye rommet var ikke rengjort og klager krevde at dette ble gjort. Det var veldig
kloakklukt i rommet og dette førte til at to av dem ble syke med hodepine, kvalme og diaré.
De fikk nok en gang byttet rom og krevde rengjøring enda en gang, men ingenting ble gjort. I
resepsjon/lobby var det også dårlig rengjort. Det samme gjaldt i ganger og i heis. Klager viser
til bilder.

De ble innsjekket med Comfort Class og klager antok at dette var for fire personer. De fikk
ikke fylt opp minibar før på torsdag 25.09. De ble lovet kompensasjon for fire personer, men
minibaren ble bare fylt opp for to personer.

Når det gjaldt håndklær, badekåpe og tøfler var det hele tiden for to personer, og de to siste
fikk det ikke før på onsdag 24.09.

Klager både ringte og sendte e-poster til Nazar Nordic flere ganger under oppholdet, men
fikk ikke svar. Nazars guider på hotellet kunne heller ikke hjelpe dem, for de måtte ha svar fra
hovedkontoret i Malmø. Klager finner det svært lite kundevennlig at Nazars hovedkontor og
guidene på reisemålet, hele tiden skjøv problemene over på hverandre. Klager brukte en hel
uke på dette og fikk ikke kontakt slik at de kunne få hjelp.

Ved hjemreisen ønsket klager hjelp til å bestille taxi til flyplassen da en i reisefølget har en
muskelsykdom og de ønsket å slippe å stå i kø på flyplassen. Heller ikke dette klarte guidene å
ordne, så de endte med å ta bussen med resten av gjestene.

Klager aksepterer ikke den tilbudte kompensasjon fra Nazar Nordic. De ønsker ikke å reise
med Nazar igjen. Klager krever full refusjon av reisens pris og erstatning for sine utgifter til
bruk av telefon og data for å reklamere på forholdene.

Nazar Nordic har i det vesentlige anført:

Nazar Nordic viser til sine rapporter fra reisemålet og i henhold til disse har klager fått alt det
de har bestilt. Nazar Nordic har gjort alt de kan for å hjelpe og forklare misnøyepunkter for
klager mens de var i Tyrkia. De flyttet klager og hennes reisefølge til nye rom uten kostnad og
ga dem Comfort Class uten kostnad.

Klager hevder at rommet de hadde bestilt var for trangt. Nazar Nordic valgte å kostnadsfritt
oppgradere dem til større rom. Da de ikke var fornøyde med rengjøringen i det nye rommet,
fikk de bytte til ytterligere et annet rom. Heller ikke der var de fornøyde til tross for daglig
renhold. De fikk Comfort Class for fire personer flere dager til tross for at de kun hadde betalt
for to personer. Nazar Nordic har svart på alle henvendelser til hovedkontoret og guidene har
vært i kontakt med dem ved flere anledninger. De har behandlet klagen som klager sendte
dem etter hjemreisen så fort de har hatt mulighet til dette og svart klager etter 10 dager.

Nazar Nordic beklager at klager ikke var fornøyd med rengjøringen. Ettersom klager var
misfornøyd med rengjøringen i 6 dager har de valgt å kompensere klager med kr 2.000 i
reisegavekort til klagers neste reise. Hvis klager ikke ønsker dette kan klager velge å få kontant
kr 1.000. Nazar Nordic anser at dette er en rimelig kompensasjon og avslår klagers krav om å
få hele reisens pris tilbakebetalt.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Reklamasjonsnemnda har gått igjennom sakens dokumenter. Så vidt nemnda kan se av
fakturaen har klageren bestilt og betalt for en familiesuite med balkong og to comfort class
tillegg. Comfort class for to personer er betalt med kr 1.600. Når det gjelder familiesuiten, står
det beskrevet i arrangørens presentasjon av hotellet at det ene rommet har en dobbeltseng
eller to enkeltsenger og at det andre rommet har to utfellbare lenestoler. Det står videre at
rommene med balkong er møblert med to stoler og et bord på balkongen.

Arrangøren har videre opplyst at reisen for fire personer ble bestilt i to omganger, nemlig
19. august og 18. september. Da reisen for de to siste personene ble bestilt var et ikke flere
comfortpakker tilgjengelig. Dette fikk den som bestilte de to siste reisene beskjed om. Som
nevnt ovenfor er det heller ikke betalt for flere enn to comfortpakker.

Så vidt nemnda kan se har klageren i utgangspunktet fått det hun har betalt for.

Etter flere klager og kontakt med guidene ble klageren og hennes reisefølge gratis oppgradert
til deluxesuite som en oppmerksomhet fordi det i første omgang ble oppgitt feil pris for
oppgraderingen. Hotellet var videre ikke vant til å administrere comfortpakker til bare to
av fire gjester på samme rom. Av den grunn ble det, i følge arrangøren, enkelte dager gitt
comfort class til alle fire reisende.

Det er klaget på renholdet. Klagene førte til at klageren og reisefølget ble flyttet til tre
forskjellige rom. Klageren var ikke tilfreds med noen av rommene og har tatt diverse bilder.
Arrangøren har på sin side forklart hvordan renholdsrutinene fungerer og anfører at disse er
fulgt.

Det er vanskelig for nemnda å ta standpunkt til kvaliteten på renholdet ut fra de fremlagte
bildene. Det fremgår at arrangørens beskrivelse av rommene at deluxesuitene ikke er
renovert i de senere år. De fremstår da antagelig som mer slitt enn familierommene som alle
er renovert i 2013/2014.

Nemnda legger til grunn at renholdet i Tyrkia generelt er relativt enkelt. Ut fra
rutinebeskrivelsen rengjøres ikke rommene dagen etter ankomst og heller ikke på mandager.

Rengjøringspersonalet er ikke tilgjengelig fra ettermiddag/kveld søndag og frem til tirsdag
morgen. Slik nemnda ser det er det en uheldig praksis at det ikke finnes et rengjøringsteam
i beredskap på et så stort hotell. Hvis et rom først er mangelfullt renholdt, må gjester som
ankommer f.eks. på søndag ettermiddag bo i et ikke rengjort/mangelfullt rengjort rom frem til
tirsdag. Det er neppe tilfredsstillende for gjester som har kjøpt en ukesreise.

Mangelfullt renhold utgjør en mangel ved pakkereisen. Klageren har beskrevet funn av tepose
under sengen og fettflekker og kosmetikkflekker på badet og baderomsutstyret. Mangelen
ble forsøkt avhjulpet på reisemålet ved at klageren og hennes reisefølge ble gratis oppgradert
til et rom hvor døgnprisen i utgangspunktet var kr 550 høyere enn den innkvarteringen de
hadde betalt for. I tillegg har arrangøren tilbudt et kontantbeløp på kr 1.000. Nemndas flertall,
lederen og bransjerepresentantene, finner at dette samlet utgjør et passende prisavslag for
det mangelfulle renholdet.

Nemndas mindretall, forbrukerrepresentantene, er etter en totalvurdering kommet til at
prisavslaget bør settes høyere. Som begrunnelse vises til at det dårlige renholdet på hotellet
preget flere dager av ukesoppholdet for klager med reisefølge, i tillegg til at det for dem
innebar en åpenbar ulempe å måtte skifte rom to ganger pga. dårlig renhold. Prisavslaget bør
etter mindretallets mening settes til 10 % av reisens pris, rundet ned til kr 2.400.

En samlet nemnd har for øvrig merket seg de problemene klageren anfører å ha hatt i
forbindelse med bestilling av taxi. Arrangøren anfører på sin side at det sto ledige taxier
utenfor resepsjonsområdet, og at grunnen til at privat transfer ikke ble bestilt av guiden, var
at klageren ønsket at arrangøren skulle betale for dette. Hva som er riktig fremstilling finner
nemnda at det er vanskelig å ta standpunkt til.

Vedtak:

Reklamasjonsnemnda for pakkereiser finner ikke å kunne anbefale at det blir gitt noe
prisavslag ut over de kr 1.000 i kontanter som arrangøren har tilbudt.

Vedtaket er truffet med den dissens som fremgår ovenfor.