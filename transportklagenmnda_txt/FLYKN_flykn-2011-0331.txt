Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
21.03.2012

Saksnummer
331/11F

Tjenesteyter
Wizz Air

Krav om standarderstatning grunnet kansellering.

Klager har i det vesentlige anført:

Klager skulle reise fra Torp til Kiev 27. mars 2011 med WU6216, og retur med WU6215 den
3. april. Den 18. mars mottok klager en sms om at WU6215 den 3. april var kansellert. Klager
mottok ingen e-post.

Etter mye frem og tilbake fikk klager til slutt refundert sine billettutgifter.

Klager krever standarderstatning i henhold til EU forordningen 400 euro, da de fikk beskjed
om kanselleringen under 14 dager før avreise den 27. mars.

WizzAir har i det vesentlige anført:

WU6215 som skulle operere Kiev - Torp den 3. april, ble kansellert som følge av kommersielle
årsaker. I henhold til EU forordningen, er ikke passasjerene berettiget kompensasjon dersom
de ble varslet om kanselleringen minst to uker før avreise. Wizz Air sendte e-post til klager om
kanselleringen den 18. mars.

Grunnet feil med datasystemet ble utbetalingen av refusjon av flybilletten dessverre forsinket,
men er nå utført.

Nemnda bemerker:

Nemnda legger på bakgrunn av de foreliggende opplysninger til grunn at klagers returflygning
fra Kiev til Torp den 3. april 2011 ble kansellert, og at klager ble informert om denne
kanselleringen den 18. mars 2011. Nemnda legger videre til grunn at klagers flygning fra Torp
til Kiev den 27. mars 2011 ikke ble kansellert av flyselskapet, men at klager avbestilte denne
flygningen siden returflygningen var kansellert.

Kansellering som følge av ruteendring gir rett til standarderstatning etter EU forordning
261/2004 med mindre det opplyses om kanselleringen minst to uker før planlagt avgangstid,
jf. forordningens artikkel 5.

I dette tilfellet ble klagerne informert om kanselleringen av returflygninger mer enn 14
dager forut for planlagt avgangstid. Kanselleringen av returflygningen gir følgelig ikke rett til
standarderstatning etter EU forordningen.

Flygningen fra Torp til Kiev ble ikke kansellert, men klager kunne ikke benytte denne da
returreisen ble kansellert. Etter nemndas vurdering gir dette ikke rett til standarderstatning
etter EU forordningen.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Rolf Forsdahl, Reiselivsdirektør Virke

Olav Grøttland, SAS.