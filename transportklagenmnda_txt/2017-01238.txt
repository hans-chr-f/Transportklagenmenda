Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.02.2018

Saksnummer
2017-01238

Tjenesteytere
SAS

Klager har i det vesentlige anført

Klager skulle reise fra Trondheim til London via Stavanger den 26. april 2017 kl 15.25
med ankomst London kl 18.50 lokal tid. SK4483 fra Trondheim til Stavanger ble forsinket
slik at klager mistet sin videreforbindelse. 

Klager mistet et forhåndsbetalt døgn på hotell i London.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4483 fra Trondheim til Stavanger ble forsinket 1 time og 35 minutter grunnet
lynnedslag på foregående avgang Stavanger - Trondheim. Flyet måtte gjennomgå
inspeksjon før det kunne settes i drift igjen. Det vises til fremlagt dokumentasjon. 

Det påfører flyselskapet store kostnader hver gang et fly treffes av lyn. Pilotene sjekker
alltid værkart før en flyvning, og vil i samarbeid med flyveledere prøve å unngå områder
der det er meldt om tordenskyer. 

Klager ble booket om til neste fly påfølgende dag kl 08.50, SAS dekket forpleining i
Stavanger. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor SAS kontroll.

SAS ønsker å refundere eventuelle utgifter i ventetiden mot kvitteringer, men kan ikke
imøtekomme klagers krav utover dette.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7 samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Nemnda anser det dokumentert at forsinkelsen skyldtes lynnedslag på foregående
flyvning. Lynnedslaget førte til at flyet måtte undersøkes før det kunne settes i drift igjen. 

Nemnda ser lynnedslag som en ekstraordinær omstendighet i forordningens forstand, jf
eksempelvis FLYKN-2016-1323. Nemnda finner det godtgjort at lynnedslaget ikke kunne
vært unngått selv om alle rimelige tiltak var truffet. Nemnda mener også at følgene
av den ekstraordinære omstendigheten, i dette tilfellet forsinkelsen, ikke kunne vært
unngått. 

Klageren har etter dette ikke rett til standarderstatning. 

Som følge av forsinkelsen mistet klager sin videreforbindelse fra Stavanger til London
med avgang kl 17.50. Han ble booket om til påfølgende dag kl 08.50, nemnda anser dette
til å være innen rimelig tid. 

Klager anfører at han mistet en forhåndsbetalt natt på hotell i London. Slike utgifter er
ikke dekningsmessige etter EU-forordningen. 

Nemnda mener at flyselskapet ikke kan holdes ansvarlig for disse utgiftene i medhold
av luftfartsloven § 10-20 heller, og viser til begrunnelsen for at klageren ikke har rett til
standarderstatning; Flyselskapet må sies å ha godtgjort at det har tatt alle forholdsregler
som med rimelighet kan kreves for å unngå tapet også i luftfartslovens og Montreal-
konvensjonens forstand.

Vedtak

Transportklagenemnda - fly anbefaler ikke at klageren gis medhold.