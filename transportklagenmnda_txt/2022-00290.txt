Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Ikke validert billett. Anført at det
må ha vært en feil med automaten eller forsinkelse i systemet.

Dato
19.05.2022

Saksnummer
2022-00290

Tjenesteytere
Vy

Klager har i det vesentlige anført

Klager ble ilagt gebyr den 13. desember 2021 som følge av at billetten ikke var aktivert.

Klager anfører at hun validerte billetten på Jessheim stasjon og gikk på toget i ubetjent
vogn, siden billetten var validert. Klage anfører at hun derfor er blitt ilagt kontrollgebyr
på feil grunnlag, siden hun aktiverte månedskortet sitt som normalt før hun gikk på
toget. Klager anfører at det har vært en teknisk svikt som har gjort at automaten har gitt
uttrykk for at billetten hennes ble aktivert, noe den da muligens ikke ble likevel. Klager
anfører at hun har en lang historikk på aktiverte månedskort over flere år. Klager anfører
at hun aldri har fått noen advarsel eller bot i kontroll tidligere.

Klager anfører at hun har et veldig godt grunnlag for å kunne bevise at hun gikk på toget
i god tro om at billetten var validert etter å ha gjort dette på stasjonen. Klager anfører at
måten hun ble behandlet på av kontrolløren var rystende, da andre passasjerer ble nødt
til å gripe inn, siden kontrolløren var aggressiv og ubehagelig mot henne.

Klager anfører at hun ble skjelt ut av kontrolløren foran hele vognen, og hun ble sittende
to timer etter og gråte og skjelve som følge av hvor ubehagelig hele opplevelsen var.
Klager anfører at hun endte opp med å måtte dra til legen for en hastetime siden hun ble
så slått ut av måten kontrolløren oppførte seg på at hun mistet følelsen i hele kroppen.
Klager anfører blant annet at kontrolløren var ekkel mot henne og antydet at hun var
ute etter å ta noen, og at det tilfeldigvis ble klager. Klager anfører at slik oppførsel skal
unnskyldes og tas videre med ledelsen, slik at dette ikke skjer igjen. Klager anfører at hun
har forhørt seg med en jurist og fått tilbakemelding om at det er tydelig at hun har gått
gebyr på feil grunnlag.

Klager anfører at det er normal praksis å gi en advarsel første gang noe slikt skjer. Klager
anfører at poenget med kontrollene ikke er å ta dem som har månedskort og alltid reiser
med gyldig billett, men passasjerer som ikke har billett og heller ikke har intensjon om å
kjøpe en. Klager anfører at dette ikke stemmer med hennes sak.
Klager anfører at det ikke er blitt fremlagt dokumentasjon på at det ikke var en teknisk
svikt som gjorde at billetten ikke ble validert, eller at det ikke kan oppstå forsinkelse i
datasystemet under noen omstendigheter. Klager anfører at en 30-minutters forsinkelse
ved validering ikke er uvanlig for et IT-system ved feil.

Klager anfører at det på Jessheim stasjon er en billettautomat som kan validere kort.
Klager anfører at det var første gangen hun hadde benyttet seg av automaten, da hun
normalt ikke er i det området, men hun anfører at den har vært der hele tiden. Klager
anfører at kontrolløren ikke tilbød seg å validere billetten. Klager anfører at da hun
spurte om det, fikk hun beskjed om at de ikke validerer billetter og at hun måtte gjøre
det selv. Klager anfører at det hadde hun jo gjort på forhånd, men det fungerte tydeligvis
ikke.

Klager viser til dokumentasjon på at hun aktiverte billetten på automat på Jessheim
stasjon. Klager anfører at det derfor må ha vært en teknisk årsak til at kontrollørene
ikke kunne lese av billetten ved kontroll. Klager anfører at billetten var gyldig da hun
dobbeltsjekket på automaten.

Klager anfører at hun alltid har gyldig billett, hadde kjøpt månedskort og hadde aktivert
den som normalt. Klager anfører at det tilfeldigvis var en forsinkelse eller teknisk feil på
systemet den dagen som gjorde at kontrollørene ikke fikk lest av billetten riktig. Klager
anfører at det ikke er hennes feil og at hun heller ikke bør straffes med en kjempebot for
dette.

Klager anfører at kundebehandlerne kunne utvise litt skjønn. Klager anfører at hun har
fått beskjed om at det har vært en feil på automaten ved aktivering, og at Vy/Entur er
pliktig til å undersøke dette. Klager anfører at hun også har fått beskjed om at det kan
være forsinkelser fra aktivering på automat og til kortleser fra kontrolløren kan lese
billetten og den registreres som aktivert. Klager anfører at dette skyldes at datasystemer
har en feilmargin og at det var kjent at det spesielt ofte er problemer om vinteren.

Det vises til klagers øvrige anførsler i fremlagt dokumentasjon.

Klager krever frafall av det ilagte gebyret.

Tjenesteyterne har i det vesentlige anført
Ved billettkontroll ble klager påtruffet i en vogn merket «kun gyldig billett» på tog 1632
den 13. desember etter avgang fra Frogner og på vei mot Oslo. Klager kunne ved kontroll
ikke fremvise gyldig billett for reisen hun benyttet seg av, og hun ble derfor korrekt ilagt
et kontrollgebyr.

Kontrollgebyret ble betalt på stedet kl. 13.02. Ved kontroll fremviste klager en Ruter-
enkeltbillett kjøpt den 13. april – samt et Ruter-reisekort som inneholdt en billett som
var kjøpt den 24. november. Ingen av disse billettene var aktivert da klager ble påtruffet
i kontroll den 13. desember. Billetten på reisekortet ble aktivert av personalet kl. 13.03
etter at kontrollen var avsluttet. Det vises til fremlagt kopi av kontrollørens anførsler.

Klager anførte i klage til Vy at hun validerte billett(ene) ved «Jessheim Stasjon, kl. 12.33,
på valideringsautomaten som står ved siden av billettautomaten på stasjonen». Entur-
validatorer ved stasjonene ble frakoblet, «offline», den 15. februar 2021 og fysisk fjernet
fortløpende. Det er således ikke mulig at klager skulle ha foretatt validering på denne
måten. Billett på reisekort kan aktiveres på Ruter-kortlesere, Enturs billettautomater
eller av personale på toget. Vy var for ordens skyld i kontakt med Entur AS, som eier og
drifter automater, som ikke har registret noen feil eller nedetid på sine to automater ved
Jessheim stasjon denne dagen.

Vy må stille krav til at man har billett i orden for hele reisen når man har valgt en vogn
merket «kun gyldig billett», og forholder seg til det faktum at klager ikke kunne fremvise
gyldig validert billett for reisen hun benyttet seg av.

Hjemmel for å ilegge gebyr fremgår av Vy reisevilkår § 4 A: «Hvis du ikke kan vise gyldig
billett i en kontroll, må du betale et gebyr fastsatt av Samferdselsdepartementet.»

Vy ser ingen grunn til å refundere betalt gebyr.

Nemnda bemerker

Det fremgår av Vys transportvilkår punkt 4 A at passasjerer som ved kontroll ikke kan
vise gyldig billett, vil bli ilagt et gebyr. Bestemmelsen er objektiv, og gebyr kan således
ilegges selv om passasjeren ikke har opptrådt klanderverdig. Videre fremgår det av
transportvilkårenes punkt 3 at digitale/elektroniske billetter skal være aktivert før man
går på toget.

Klager kunne ikke fremvise gyldig billett under billettkontrollen, og vilkårene for å ilegge
gebyr var således til stede.

Klager har anført at hun validerte billetten som normalt før hun gikk på toget og at hun
var i god tro om at billetten var validert. Klager har anført at hun alltid kjøper billett.
Klager har videre blant annet anført at det har vært en teknisk feil eller forsinkelse som
medførte at billetten ikke var registrert validert da kontrolløren kom. Klager har også
anført at kontrollen var en svært ubehagelig opplevelse og at det burde utvises skjønn.

Vy har oppgitt at de har vært i kontakt med Entur, som har bekreftet at det ikke var noen
feil med billettautomatene på Jessheim stasjon den aktuelle dagen.

Nemnda bemerker at det er den reisendes ansvar å sørge for gyldig billett ved reise med
kollektiv transport, og det er den reisendes ansvar å kunne vise gyldig billett. Klager gikk
om bord i ubetjent vogn, hvor man må ha kjøpt og aktivert billetten på forhånd.

Nemnda er kjent med at kontrollørene utøver et visst skjønn ved ileggelse av gebyrer,
men finner av prinsipielle grunner ikke å kunne vurdere skjønnsutøvelsen i det enkelte
tilfelle. Videre har ikke nemnda grunnlag for å overprøve Vys skjønnsmessige vurderinger
i forbindelse med gebyrileggelser sammenlignet med andre saker. Nemnda har for øvrig
ikke grunnlag for å vurdere om kontrollørene kan bebreides for sin atferd.

Nemnda har forståelse for at reaksjonen med gebyr kan oppleves som streng i et
tilfelle som dette, men av hensynet til reiseforetakenes behov er det nødvendig å ha en
konsekvent praksis.

Vedtak

Transportklagenemnda kan ikke anbefale at klager gis medhold.