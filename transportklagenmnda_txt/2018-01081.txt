Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
25.06.2018

Saksnummer
2018-01081

Tjenesteytere
Lufthansa German Airlines

Klager har i det vesentlige anført

Klager hadde bestilt billetter med Lufthansa på reiseruten Kristiansand (KRS) - Oslo
(OSL) - Frankfurt (FRA) - Rio de Janeiro (GIG) 3. desember 2017. Klagers flyvning LH867
fra Oslo til Frankfurt kl. 18.55 ble forsinket, og klager mistet sin videreforbindelse til Rio
de Janeiro. Han kom frem til sin destinasjon cirka 14 timer forsinket, og har på dette
grunnlag fremsatt krav om standardkompensasjon i henhold til EU-forordning 261/2004
på 600 euro.

Tjenesteyterne har i det vesentlige anført
Lufthansas flyvning LH867 fra Oslo til Frankfurt 3. desember 2017 ble forsinket som følge
av dårlige værforhold. Det var kraftig snøvær i Frankfurt denne dagen. 

Selskapet anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Lufthansa avviser på dette grunnlag klagers krav om standardkompensasjon.

Nemnda bemerker

Lufthansas flyvning LH867 fra Oslo til Frankfurt 3. desember 2017 ble forsinket, og klager
mistet sin videreforbindelse til Rio de Janeiro. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Lufthansa har forklart for nemnda at forsinkelsen skyldtes kraftig snøfall i Frankfurt
denne kvelden. Flyselskapet har imidlertid ikke dokumentert overfor nemnda at det
forelå slike værforhold som forklart i tilsvaret. Nemnda mener derfor at flyselskapet ikke
har godtgjort at det forelå en slik ekstraordinær omstendighet som fritar flyselskapet
for sitt erstatningsansvar i dette tilfellet, og anbefaler at Lufthansa utbetaler til klager en
kompensasjon på 600 euro.

Vedtak

Transportklagenemnda - fly anbefaler at Lufthansa utbetaler 600 euro til klager.