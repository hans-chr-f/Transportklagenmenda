Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.05.2013

Saksnummer
020/13F

Tjenesteyter
Ryanair

Klager har i det vesentlige anført:

Klager skulle reise fra Rygge til Brüssel Charleroi 30. november 2012 med FR6099 kl. 19:50.
Flyet ble forsinket til kl. 23:10.

Klager ankom Brüssel Charleroi sent, slik at all offentlig transport var avsluttet for dagen.
Klager ble hentet av sin kone og krever kilometergodtgjørelse, 72 euro. Videre krever klager
timebetaling for sin kone som måtte bruke 2 ½ time på å hente klager på flyplassen. Klager
krever erstatning for telefonutgifter 5 euro, samt matutgifter 25.64 euro. Klager krever også
standarderstatning 250 euro i henhold til EU-forordning 261/2004.

Ryanair har i det vesentlige anført:

FR6099 ble forsinket som følge av et uventet komplett strømbrudd på Brüssel Charleroi, det
vises til logg. Det var nødvendig å forsinke avgangen til feilen var utbedret. Hendelsen var
ekstraordinær og utenfor Ryanairs kontroll, klager har således ikke rett på kompensasjon i
henhold til EU-forordning 261/2004.

Klager ble informert om sine rettigheter og fikk utdelt matvoucher. Dersom klager hadde
ytterligere utgifter i ventetiden, vil Ryanair vurdere en refusjon mot originale kvitteringer.

Ryanair beklager hendelsen, men kan dessverre ikke imøtekomme klagers krav om
standarderstatning.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda legger på bakgrunn av de foreliggende opplysninger til grunn at forsinkelsen skyldtes
at det var strømløst på Brüssel Charleroi. Dette er å anse som en ekstraordinær omstendighet
utenfor Ryanairs kontroll. I den foreliggende situasjon var det ikke mulig å unngå forsinkelsen.

Forsinkelsen gir etter dette ikke rett til erstatning etter EU-forordningen.

Flyselskapet er i henhold til luftfartsloven § 10-20 /Montrealkonvensjonen artikkel 19
ansvarlig for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem.

Nemnda er av den oppfatning at Ryanair i dette tilfellet ikke hadde mulighet til å unngå
forsinkelsen. Forsinkelsen gir således heller ikke rett til erstatning etter luftfartsloven eller
Montrealkonvensjonen.

Når flyselskapet med rimelighet forventer at en flygning vil bli forsinket i forhold til den
planlagte avgangen med to timer eller mer for flygninger på høyst 1 500 kilometer, skal
flyselskapet tilby måltider og forfriskninger som står i rimelig forhold til ventetiden, jf. EU-
forordningen artikkel 6 jf. artikkel 9. Flyselskapet skal videre etter samme bestemmelse
erstatte utgifter til to telefonsamtaler. Ryanair delte ut matbong på 5 euro. Nemnda er enig
med klager i at dette er for lite. Nemnda anbefaler at Ryanair utbetaler ytterligere 10 euro for
å erstatte klagers nødvendige utgifter til mat. Nemnda anbefaler videre at klager erstattes
utgifter til telefon med 5 euro.

Vedtak:

Transportklagenemnda - fly anbefaler at Ryanair utbetaler 15 euro.

Vedtaket var enstemmig.