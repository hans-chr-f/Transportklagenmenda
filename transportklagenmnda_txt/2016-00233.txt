Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
30.01.2017

Saksnummer
2016-00233

Tjenesteytere
Thomas Cook Airlines

Klager har i det vesentlige anført

Klager skulle reist fra Montego Bay, Jamaica til Oslo, Gardermoen via Landvetter den 7.
februar 2016 kl.16:10. 

Grunnet tekniske feil ble flyvningen innstilt fra Jamaica. Klager med reisefølge ble
da innlosjert på hotell, og det ble satt opp ny avgang dagen etter. Flyet ankom da
Gardermoen den 9. februar kl.13:00, og var da 27 timer og 45 minutter forsinket. 

Klager med reisefølge krever standarderstatning i henhold til EU-forordning 261/2004.

Tjenesteyterne har i det vesentlige anført
Flyvningen med DK 2706 fra Montego Bay, Jamaica til Oslo Lufthavn, Gardermoen ble
forsinket grunnet tekniske problemer. Da flyvemaskinen landet på Gardermoen var
flyvningen 27 timer og 45 minutter forsinket. 

De tekniske problemene skyldtes feil ved en hydraulikk lekkasje, som medførte at hoved
hydraulikkpumpen måtte skiftes. Denne måtte skaffes fra Toronto, Canada, og det tok
derfor litt tid å få denne til Jamaica. Det var ingen indikasjon på denne feilen ved sjekken
som ble gjennomført før flyvningen.

Feilen med hydraulikken oppstod i luftrommet da flyvemaskinen skulle hente
passasjerene, og forsinkelsen kunne derfor ikke ha vært unngått selv om alle rimelige
forholdsregler var tatt. 

Thomas Cook Airlines kan på grunnlag av ovennevnte ikke imøtekomme klagers krav om
standarderstatning i henhold til EU-forordning 261/2004.

Nemnda bemerker

Den aktuelle flygningen ble forsinket med 27 timer og 45 minutter. I følge flyselskapet
Thomas Cook Airlines skyldtes forsinkelsen skade på hydraulikkpumpen, det vil si teknisk
feil. Skaden skal ha blitt oppdaget i luftrommet mens flymaskinen var på vei for å hente
passasjerene på Montego Bay, Jamaica. Etter undersøkelser på bakken viste det seg at
hydraulikkpumpen måtte skiftes. Dette tok tid fordi den nye pumpen måtte skaffes fra
Toronto, Canada. 

Forsinkelse som medfører at passasjerer kommer frem til det endelige
bestemmelsesstedet mer enn tre timer senere enn planlagt, gir rett til erstatning med
mindre flyselskapet godtgjør at forsinkelsen skyldtes ekstraordinære omstendigheter
som ikke kunne vært unngått selv om alle rimelige tiltak hadde vært truffet, jf EU-
forordning 261/2004 artikkel 6, jf 7, jf 5 nr 3. 

Teknisk feil er som hovedregel ikke en ekstraordinær omstendighet i forordningens
forstand og fritar således ikke fra plikten til å betale erstatning. Unntak kan tenkes ved
fabrikasjonsfeil og skader på flyet som følge av sabotasje eller terrorhandlinger, jf EU-
domstolens avgjørelse av 17.09.2015 Corina van der Lans – KLM.

Nemnda finner etter en samlet vurdering at flyselskapet ikke har godtgjort at
forsinkelsen skyldtes en ekstraordinær omstendighet som ikke kunne vært unngått selv
om alle rimelige tiltak hadde vært truffet. Det er ikke opplyst hva som er grunnen til at
hydraulikkpumpen ble skadet. Det er heller ikke opplyst hva som er grunnen til at den
nye pumpen ikke kunne skaffes på en raskere og lettere måte.

Forsinkelsen gir således rett til standarderstatning med 600 euro, jf EU-forordning
261/2004 artikkel 7 nr 1 bokstav c). Nemnda anbefaler at flyselskapet utbetaler slik
erstatning.

Vedtak

Transportklagenemnda fly anbefaler at Thomas Cook Airlines utbetaler en erstatning på
600 euro per person.