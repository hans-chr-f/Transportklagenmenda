Vedtak i Transportklagenemnda - Fly

Sammendrag

Krav om at flyselskapet finner klagers bagasje,
subsidiært krav om erstatning for tapt bagasje.

Dato
26.11.2019

Saksnummer
2019-00314

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY1362 fra Oslo lufthavn (OSL) til Dublin (DUB)
3. oktober 2018. Da klager ankom Dublin fant han ikke bagasjen sin, og den ble meldt
savnet. Det ble skrevet rapport. Norwegian har senere ikke funnet bagasjen, og klager
har følgelig fremsatt krav om at Norwegian finner bagasjen, subsidiært at han får
erstatning for tapt bagasje.

Tjenesteyterne har i det vesentlige anført
Klager reiste fra Oslo til Dublin med Norwegians flyvning DY1362 den 3. oktober 2018,
og har fremsatt krav om erstatning for savnet bagasje. Det ble skrevet PIR-rapport for
forsinket bagasje ved flyplassen i Dublin ved ankomst. 

Klagers bagasje var imidlertid på same fly, DY1362. Bagasjekvitteringen ble skannet
når den var på vei inn i flyet ,og Norwegian kan derfor se at bagasjen ankom Dublin.
Norwegian ser svært alvorlig på slike hendelser, men flyselskapet har ingen mulighet til
å etterforske slike hendelser hvor bagasjen er forsvunnet som følge av handling gjort
av tredjepart. Av denne grunn har Norwegian avvist klagers krav, og anbefaler at han
kontakter sitt forsikringsselskap.

Nemnda bemerker

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset".

Klager fikk aldri utlevert sin bagasje. Det er ikke dokumentert at bagasjen har kommet
ut på båndet, og nemnda legger til grunn at bagasjen forsvant mens den var i fraktførers
varetekt. Klager har derfor krav på å få erstattet denne.

Klager har ikke fremsatt et konkret økonomisk tap. Nemnda mener det er vanskelig
å fastsette erstatning uten beskrivelse av den tapte bagasjen og innholdet. Nemnda
fastsetter derfor erstatningen skjønnsmessig til kroner 2 500.

Vedtak

Transportklagenemnda- fly anbefaler at Norwegian betaler klager kroner 2 500 i
erstatning for tapt bagasje.