Vedtak i Transportklagenemnda
- Kollektivreiser

Sammendrag

Krav om tilbakebetaling av 52 kr for leie av el-
sparkesykkel som alternativ transport ved innstilling

Dato
21.01.2020

Saksnummer
2019-03670

Tjenesteytere
Ruter

Klager har i det vesentlige anført

Klager skulle ta T-banen fra Majorstuen til Jernbanetoget den 29.august 2019, men
på grunn av strømbrudd ble det kl. 08.50 annonsert at T-banen var innstilt. Klager
måtte derfor finne alternativ transport for å komme seg på jobb. Det var ingen taxier
å oppdrive på dette tidspunktet. I media fremkom det at det var flere timers taxikø på
tidspunktet klager skulle reise til jobb. 

Alternativene var buss eller trikk, men disse ville bruke lang tid på strekningen og innebar
også skifte til annen buss/trikk for å komme frem til destinasjonen. Klager valgte derfor
den raskeste av tilgjengelige transportmidler som i dette tilfellet var en el-sparkesykkel. 

Klager ser prinsipielt ikke forskjell på taxi og el-sparkesykkel. I tillegg til dette mener hun
det er billigere og mer miljøvennlig alternativ enn om hun skulle tatt en taxi.

Klager krever tilbakebetaling av 52 kr for leie av el-sparkesykkel.

Tjenesteyterne har i det vesentlige anført
Klager skulle reise med T-banen den 29.august 2019, men på grunn av strømbrudd på T-
banenettet forårsaket av kraftig tordenvær, ble det full stans i T-banetrafikken. Klager fikk
derfor ikke reist med T-banen. 

Reisegarantien gjelder ved forsinkelser på mer enn 20 minutter og den gir rett til refusjon
av utgifter til taxi. I dette tilfellet gjaldt reisegarantien, men den gir ikke rett til refusjon av
andre typer transportmidler som leiebil eller el-sparkesykkel. På strekningen klager skulle
reise kunne man tatt trikk eller buss som alternativ transport. 

Ruter må følge regelverket som er satt for reisegarantien og kan ikke gjøre unntak fra
disse. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager krever refundert kr. 52 til utlegg for El-sykkel fra Majorstua til Jernbanetorget da
det var stans på T-banen på grunn av strømbrudd. 

Ruter har erkjent at reisegarantien kom til anvendelse. Ved forsinkelser dekker garantien
på visse vilkår utgifter til alternativ transport, dvs. utgifter til annen offentlig transport,
egen bil eller taxi. 

Nemnda kan ikke se at det er grunnlag for å anbefale refusjon ut over de alternativer
som er nevnt i reisegarantien.

Nemnda viser for øvrig til tidligere oppfordring om å vurdere å godta refusjon også fra
andre transportselskaper enn taxi.

Vedtak

Transportklagenemnda Kollektivtransport finner ikke å kunne anbefale at klager gis
medhold.