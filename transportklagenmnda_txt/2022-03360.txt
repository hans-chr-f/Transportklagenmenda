Vedtak i Pakkereisenemnda

Sammendrag

Krav om prisavslag grunnet hotellstandard,
maurmiddel, dårlig renhold, internett og utflukt.

Dato
15.02.2023

Saksnummer
2022-03360

Tjenesteytere
Apollo Reiser AS

Klager har i det vesentlige anført

Klagen gjelder en pakkereise for to voksne og to barn med innkvartering i en 2-
romsleilighet med privat basseng og markbalkong som vender mot havet på hotell
Romana Beach Resort, Makarska, Kroatia i perioden 02.07.2022 - 23.07.2022. Totalpris 98
246 kroner. 

Klager var ikke fornøyd med:
- Annet
- Hotellstandarden generelt
- Internett
- Utflukter

Klager krever prisavslag for:
- Forgiftning i leiligheten på grunn av maurmiddel som maurspray og maurpulver.
- Dagene de ikke kunne benytte bassenget da vannet luktet såpe og det var mye skum.
-  2 netter med aircondition som bråkte.
- Ekstra tid og energi klager brukte på å handle en annen plass enn på hotellet siden det
ikke var supermarked.
- Merkostnaden det ble for familien å spise og drikke til frokost, lunsj og middag på
hotellets restaurant eller i nærheten i stedet for å lage maten selv som planlagt.
- Båtturen som var alt annet enn hva klager fikk presentert.
- Feil markedsføring av hotellet - da hotellet - slik det fremsto på bilder og tekst var noe
helt annet enn det som faktisk møtte klager.
- Ekstra utgifter til wifi da internettet fungerte særdeles dårlig.

Klager har lagt ved bilder av insektmiddel i søppelbøtten, store mengder strødd over alt,
bak sofa, senger, i hvert hjørne og skum i bassenget.  

Den 11. juli fikk klager en SMS fra Apollo og svarte tilbake at supermarkedet var en av
grunnene for at klager valgte dette hotellet fremfor andre plasser. For nærmere 100 000
forventet klager en høyere standard. Videre informerte klager Apollo om at de nå var
inne i andre uka med maur på terrassen og at hotellet hadde forsøkt å ordne problemet
uten å lykkes. Klager ønsket ikke å flytte til de leilighetene hotellet hadde tilbudt da de
regnet med at rommet ved siden av deres eget også hadde maurplager. Videre skriver
klager til Apollo den 16. juli 2022: "Eneste grunnen for at vi valgte nettopp dette hotellet
var pga. eget basseng."

Da klager fant ut at det ikke var supermarked på hotellet lurte en av de ansatte på
om de ville bytte til et hotell nærmere supermarkedet, men det hadde verken privat
basseng eller barneklubb. Dette takket klager nei til, for både privat basseng og
barneklubb var såpass viktig for familien. Den neste løsningen var hjelp til å bestille
taxi til supermarkedet. I forhold til maurproblemet var løsningen å nedgradere til rom
vendt inn mot søsterhotellet  hvor det var mye støy fra bassenget rett under og man
satt på utstilling ute på balkongen, eller bytting til et rom med samme maurproblem
på terrassen, jf. tidligere gjester som klager hadde snakket med, så dette var ikke en
tilfredsstillende løsning.

Det var ikke før den siste kveden da familiens symptomer ble så ille at de måtte forlate
leiligheten, samt at klagers mann reagerte på insektssprayen og forklarte sine reaksjoner
at de forsto at det var insektsprayen som hadde gjort moren og barna mer og mer
dårlig i løpet av uka. Hodepine, svimmelhet, rennende nese, hoste og en underlig
metallsmak i munnen. Når de ansatte vasket rommet for pulver, luftet ut og lot være å
bruke insektssprayen inne og ute, bedret symptomene seg raskt og etter dette hadde
familien noen flotte dager i leiligheten. Kombinert med et åpent supermarked ble de tre
siste dagene på hotellet, ble akkurat slik de forventet. Da spiste familien frokost, lunsj og
middag i leiligheten.

Klagers krav: Et prisavslag på 50 % av reisens pris. 

Det vises for øvrig til korrespondanse fra klager.

Tjenesteyterne har i det vesentlige anført
Klager har bestilt en pakkereise for to voksne og to barn til Makarska/Kroatia 21
dager med avreise fra Oslo Lufthavn til Split den 2. juli 2022 med innkvartering i en 2-
romsleilighet med privat basseng, markbalkong og vender mot havet, ingen måltider på
hotell Romana Beach Resort. Reisens totalpris:98 246

Klager påpeker flere forhold i sin reklamasjon deriblant at hotellet ikke er ferdig, Apollo
anfører at hotell Romana Beach Resort var ferdig bygget i 2016.

Klager har gitt tilbakemelding om Polly & Mino barneklubb og Apollo gjør i den
forbindelse oppmerksom et standardisert tilbud som gjennomføres ukentlig i høysesong,
på deres Apollo Mondo Family-hotell deriblant Romana Beach Resort. Dette er et
standardisert konsept og det vil derfor ikke forekomme store variasjoner fra uke til uke. 

Videre var klager ikke fornøyd med utflukten de bestilte på reisemålet. Apollo har tatt
tilbakemeldingene om utflukten til etterretning og minner samtidig om at en utflukt ikke
er en del av pakkereisen.

Når det gjelder problemet med maur i og utenfor leiligheten fikk klager ved flere
anledninger tilbud om å flytte til leilighet 001, 002 eller 003 som var samme type leilighet
med samme utsikt og uteplass med privat basseng. Dette takket klager nei til og ønsket
om mulig å flytte til toppen av hotellet hvor det ligger leiligheter med delt basseng. Da
dette ville vært en oppgradering av romstype ville det i så fall medført en ekstra kostnad
for klager dersom et av disse rommene var ledig. Apollos personale undersøkte med
hotellet og disse rommene var ikke ledig, noe klager ble informert om.

Apollo ble kontaktet første gang om maurene den 14. juli. Apollo ønsker å tillegge at
ingen kunne vite at dere var allergiske mot maurmiddelet. Samtidig er det beklagelig at
dette ikke ble løst tidligere ved at maurmiddelet ble fjernet.

Når det gjelder dyr og insekter løser hotellene dette ved å benytte insektdrepende midler
eller ved å flytte gjestene til et annet rom. I dette tilfellet tilbød hotellet gjestene å bytte
rom ved flere anledninger under oppholdet. Det er imidlertid beklagelig at hotellet på et
tidspunkt misforstod og la til mer maur-middel og ikke fjernet det slik som klager ønsket,
noe som medførte at de måtte bytte rom en natt. 

Dyr og insekter kan forekomme uavhengig av standard og rengjøring, noe Apollo gjør
oppmerksom på i sin informasjon om Alt om charterreisen: "Insekter som fluer, maur,
mygg og kakerlakker kan forekomme uavhengig av hotellstandard. For å unngå maur,
pass på at du ikke lar mat ligge framme i rommet. Man får kjøpt effektive insektdrepende
midler i butikker og på apoteket. Er du allergisk mot insektstikk, bør du ta med medisiner
hjemmefra." 
Se https://www.apollo.no/min-reise/alt-om-charterreisen/pa-reisemalet/lokale-forhold

Apollo har ikke tidligere mottatt tilbakemeldinger fra andre kunder på at det skal ha
vært lukt fra såpe og såpeskum som har gjort at det ikke er ønskelig eller ubehagelig å
bade i bassenget. Luftkondisjoneringen ble fikset innen rimelig tid etter at klager sa fra til
hotellet om dette. Dagligvarebutikken åpnet siste uken klager var der, og alternativt går
det et lite tog til sentrum av Makarska hver time.

Videre informerer Apollo om at kvaliteten på Wifi kan variere på reisemålene: "TV og WiFI
Noen hoteller tar betalt for bruk av TV. Selv om hotellet har satellitt-TV, kan man ikke
regne med at det finnes skandinaviske TV-kanaler. De fleste hotellene som tilbyr
nettilgang har wifi, noen få har internettilgang via kabel. Uavhengig av dette vil kvaliteten
kunne variere på hotellet og hvor mange som surfer samtidig. Apollo er ikke ansvarlig
dersom internettilgangen ikke er optimal. Mange hoteller har bare nettilgang i deler av
hotellet. Man må selv ha med laptop/iPhone/iPad e.l. for å kunne bruke wifi." Se https://
www.apollo.no/min-reise/alt-om-charterreisen/pa-reisemalet/hotellinformasjon

Apollo har denne sesongen hatt i underkant av 5 000 gjester totalt på hotell Romana
Beach Resort og dette er et av deres hotell med mest fornøyde gjester. Utfra antall
gjester, er dette et av hotellene Apollo har færrest reklamasjoner på.

Klager har vedlagt sin reklamasjon samt Apollos tilsvar i saken under pkt. 4 i
saksdialogen. Apollo henviser til sine tilsvar til klager og vedlagte vedlegg.

Apollo har anført at lekeplass er ikke oppgitt å være en fasilitet på hotell Romana Beach
Resort. Hovedandelen av gjestevurderingene klager referer til gjelder ikke
for juli når klager selv var på hotellet, men periodene før og etter klagers opphold.
Hotellets restaurant var stengt i mai og deler av juni 2022 på grunn av renovering.
Gjester som ble berørt av denne renoveringen ble informert av Apollo i forkant av
reisen, og kunne spise forhåndsbestilte måltider på nabohotellet Aminess Khalani denne
perioden. 

Klagers tilbakemelding om løse vaiere, strømkabler, armeringsjern, løse og ødelagte
fliser ved bassenget og i bassenget, - markeringer i trapper og i bassenget som hang
løst – ble sendt til Apollos hotellansvarlige i Kroatia så snart Apollo mottok denne
informasjonen.

Apollos vurdering av saken er at både hotellet og Apollos personale på reisemålet har
forsøkt sitt beste for å finne løsninger for klager og reisefølget. Apollo anser at gitt
prisavslag er rimelig kompensasjon for de konkrete mangler som forelå og har ikke
ytterligere kommentarer i saken.

Apollo har gitt klager et prisavslag på 5 000 kroner for manglende fasiliteter og bryderiet
med maurmiddelet. Beløpet er ført tilbake til Klarna da dette var betalingsmåten klager
benyttet.  

Det vises for øvrig til korrespondanse fra Apollo Reiser AS.

Nemnda bemerker

Klagen gjelder en pakkereise for to voksne og to barn med innkvartering i en 2-
romsleilighet med privat basseng og markbalkong som vender mot havet på hotell
Romana Beach Resort, Makarska, Kroatia i perioden 02.07.2022 - 23.07.2022. Totalpris 98
246 kroner.

Klager krever prisavslag for maur/insekter, bruk av maurmiddel som klager var allergisk
mot, såpe brukt i bassenget, stengt supermarked/cafe, utgifter til mat på restaurant
ettersom de ikke kunne lage mat i leiligheten, to netter hvor aircondition bråkte, dårlige
utflukter, utgifter til WIFI og dårlig WIFI. 

Klagers krav er et prisavslag på 50 % av reisens pris. 

Etter nemndas vurdering vil maur/insekter og særlig den uheldige omstendighet at
klager ikke tålte maurmiddel gjøre at klagers opplevelse på reisen ble negativ. Bråkete
aircondition og stengt supermarked/cafe er også avvik fra avtalen mellom partene. Når
det gjelder WIFI er dette informert om av Apollo og utgjør ikke en mangel. Samlet sett
skal det utmåles et prisavslag. Apollo har allerede utbetalt et prisavslag på 5 000 kroner.
Nemnda anbefaler at Apollo utbetaler ytterligere 10 000 kroner slik at samlet prisavslag
blir på 15 000 kroner. Pakkereisenemnda anbefaler at klager gis delvis medhold.

Vedtak

Pakkereisenemnda anbefaler at klager gis delvis medhold.