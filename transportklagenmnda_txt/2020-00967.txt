Vedtak i Transportklagenemnda
- Kollektivreiser

Sammendrag

Manglende gyldig billett - Billett kjøpt etter kontrollstart

Dato
10.06.2020

Saksnummer
2020-00967

Tjenesteytere
AtB AS

Klager har i det vesentlige anført

Klager reiste med bussen 17. desember 2019 da han ble ilagt gebyr. Klager anfører at det
er feil opplysninger i svaret han har mottatt fra AtB. Klager forklarer at det i svaret fra AtB
kommer frem at kontrolløren mener han gikk ombord på bussen ved Ila holdeplass der
kontrollen visstnok skal ha startet. Klager anfører at dette er feil da han gikk ombord på
bussen ved Nyveibakken etter at han hadde kjøpt billett. 

Klager mener han har grunn til å tro at kontrolløren bærer nag til han på grunn av et
tidigere møte de har hatt, og at kontrolløren brukte situasjonen til å ta klager i kontroll. I
tillegg legger klager til at det ikke stemmer at han knuffet på kontrollørene. 

Klager krever frafall av gebyret.

Tjenesteyterne har i det vesentlige anført
Klager ble ilagt tilleggsavgift 17. desember 2019 fordi han ikke kunne fremvise gyldig
billett under billettkontroll siden billetten var kjøpt etter kontrollstart. Den 3. august 2019
innførte Trondheim ny rutestruktur og samtidig gikk AtB over til åpen billettering. Ved
åpen billettering kan den reisende gå ombord på bussen uten å registrere/validere eller
vise billett til sjåføren, så lenge billetten er kjøpt/aktivert før påstigning. Gyldighetstiden
på billettene er basert på at de reisende må kjøpe billetten før de starter reisen, hvilket
fremgår tydelig i AtB sine transportvedtekter. 

Det er den reisendes ansvar å kunne fremvise gyldig billett ved kontroll og dersom
passasjeren ikke kan fremvise gyldig billett anses det som å reise uten gyldig billett. Dette
gjelder også dersom billetten er registrert etter kontrollstart. Dersom gyldig billett ikke
kan fremvises vil den reisende bli ilagt tilleggsavgift. 

Klager opplyser om at han gikk om bord på holdeplass Nyveibakken, mens det i
kontrollrapporten står at kontrollen foregikk fra holdeplass Ila, i retning Hallset.
Nyveibakken er neste holdeplass fra Ila i denne retningen. Videre i kontrollrapporten
fremgår det at kontrollen startet kl. 13:19, mens billetten til klager, ifølge
billetthistoriekken, ble kjøpt kl.13:20, som er ett minutt etter kontrollstart. Klager hevder
at gebyret ble ilagt som følge av at kontrolløren holdt nag ovenfor klager på grunn av
et tidligere møte mellom dem. Det er seks kontrollører som gjennomfører kontrollen
samtidig. De tar en felles sjekk på sted og tidspunkt for start av kontrollen, samt at de
deretter skriver i kontrollrapporten. AtB legger dette til grunn i saken.

Billetter som blir kjøpt etter at man har gått ombord i bussen regnes ikke som gyldige
for den aktuelle reisen. Billetter kan derfor ikke kjøpes når som helst på reisen for å
ansees som gyldig. På bakgrunn av dette begynner kontrollørene billettkontrollen på
det tidspunktet kontrollørene observerer bussen, og tidligst etter at bussen er observert
forlatt forrige holdeplass. Kontrollørene skal påse at de er de siste som går om bord
i bussen ved kontroll og grunnen til dette er for å påse at passasjerene har betalt for
reisen før de gikk om bord i bussen. Ifølge loggen for bussen startet kontrollørene
kontrollen idet de så bussen komme kjørende til Ila holdeplass kl. 13:19. 

På bakgrunn av ovennevnte opprettholder AtB sin tidligere avgjørelse i saken.

Nemnda bemerker

Klager ble ilagt tilleggsavgift den 17. desember 2019 fordi han kjøpte billetten sin etter
kontrollstart. 

Det følger av AtBs transportvedtekter pkt. 3 b at det er den reisendes ansvar å ha gyldig
billett ved påstigning. Av transportvedtektenes pkt. 6.2 følger det at det skal ilegges
tilleggsavgift dersom den reisende ikke kan vise gyldig billett. Klager sin billett ble
registrert kl. 13:20, mens billettkontrollen startet kl. 13:19. Klager hadde ikke gyldig billett
ved påstigning, og vilkårene var for ileggelse av tilleggsavgift var dermed til stede. 

Klager anfører at han gikk ombord i bussen ved Nyveisbakken holdeplass og ikke Ila
holdeplass. Ifølge kontrollrapporten ble billettkontrollen startet og gjennomført fra Ila
holdeplass kl. 13:19. Nyveibakken er neste holdeplass, og således finner ikke nemnda det
sannsynliggjort at klager gikk ombord på Nyveibakken holdeplass. 

Av hensyn til reiseforetakene er det behov for en streng praksis da det er ulike årsaker til
at reisende ikke kan vise gyldig billett.

Nemnda finner på denne bakgrunn ikke grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold.