Vedtak i Transportklagenemnda - Fly

Sammendrag

Krav om refusjon av billettutgifter samt refusjon av diverse utlegg.

Dato
12.03.2011

Saksnummer
168/10F

Tjenesteyter
Turkish Airlines Inc

Krav om refusjon av billettutgifter samt refusjon av diverse utlegg.

Klager har i det vesentlige anført:

Klager kjøpte billetter T/R Oslo via Istanbul til Addis Abeba hos Berg Hansen Østerås Reisebyrå
AS. Reisen foregikk med Turkish Airlines. Utreisen den 18. november 2009 gikk nesten etter
planen, med kun mindre forsinkelse til Istanbul.

Returen den 21. november 2009 gikk ikke etter planen. En varslet forsinkelse tilsa at flyet som
skulle ha gått kl 02.30 ikke forlot Addis Abeba før kl 03.00. Flyet ble omdirigert til Izmir pga
tåke i Istanbul.

Turkish Airlines håndterte situasjonen på en svært mangelfull måte. Som en passende
kompensasjon for ubehaget og de negative erfaringene krever klager å få refundert hele
kostnaden ved billettkjøpet samt refusjon for nødvendige innkjøp.

Det vises for øvrig til klagers brev.

Turkish Airlines har i det vesentlige anført:

Uventet tett tåke førte til full stopp i flytrafikken ved begge Istanbuls flyplasser. Så snart
trafikken ble åpnet igjen, ble alle passasjerene fløyet til sine destinasjoner.

Turkish Airlines finner ikke å kunne refundere klagers flybilletter da uregelmessigheten oppsto
på grunn av værforhold.

Turkish Airlines beklager meget den mangelen på service som klager opplevde, og selskapet
vil av den grunn refundere klagers utgifter i forbindelse med forsinkelsen.

Nemnda bemerker:

Vanskelige værforhold førte i dette tilfelle til forsinkelser og frustrerende opplevelser for
klager. Turkish Airlines har sagt seg enig i at servicenivået ikke var tilfredsstillende. Turkish
Airlines har sagt seg villig til å refundere klagers påførte ekstrautgifter.

Nemnda har forståelsen for at reisen ble slitsom og frustrerende for klager. Han ble imidlertid
fraktet til Oslo så snart det lot seg gjøre, og nemnda kan ikke se at gjeldende regelverk gir
rett til refusjon av billettprisen. Nemnda finner etter dette ikke å kunne anbefale at klager gis
medhold. Dersom ekstrautgiftene ikke er refundert, anbefales dette gjort snarest.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines