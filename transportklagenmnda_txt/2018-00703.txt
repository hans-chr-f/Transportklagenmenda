Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
14.08.2018

Saksnummer
2018-00703

Tjenesteytere
Norwegian

Klager har i det vesentlige anført

Klager reiste med Norwegians flyvning DY1835 fra Stavanger (SVG) til Las Palmas (LPA)
20. januar 2018. Flyvningen ble imidlertid forsinket med over tre timer, og klager har
på dette grunnlag fremsatt krav om standardkompensasjon i henhold til EU-forordning
261/2004 på 400 euro pr. person, totalt 800 euro for to passasjerer.

Tjenesteyterne har i det vesentlige anført
Norwegians flyvning DY1836 fra Stavanger til Las Palmas 20. januar 2018 ble forsinket
med tre timer og 21 minutter. Dagen før, 19. januar, var det kraftig snøfall rundt
flyplassen i Stavanger, og nesten samtlige avganger ble forsinket. Flere avganger ble
også kansellert og/eller omdirigert. I dette tilfellet førte værforholdene til at ventetiden
ble lang for besetningen. Kabinpersonalet som skulle betjene klagers flyvning, ankom
så sent som kl. 01.20 (UTC), i stedet for kl. 20.35 (UTC) som opprinnelig planlagt.
Klagers flyvning ble derfor forsinket. Alt reservemannskap var allerede kalt inn, og
reservemannskapet var dessuten begrenset på grunn av akutt sykdom blant flere
besetningsmedlemmer. 

Norwegian informerte passasjerene om ny avgangstid via tekstmelding, og passasjerene
mottok informasjon om sine rettigheter. Passasjerene mottok også forpleining, og klager
har allerede fått refundert kroner 449 for sine utgifter til mat i ventetiden. 

Flyselskapene har ikke reservekapasitet ved alle flyplasser til enhver tid. Norwegian
har mulig het til å gjøre endringer i programmet for å minimere forsinkelsene. Å ha fly
og mannskap parat til enhver tid, er ikke en gjennomførbar løsning, og vil være svært
lite lønnsomt. Leie av eksternt fly og mannskap ville ikke ha forkortet forsinkelsen for
passasjerene. Ombooking med andre flyselskap ville heller ikke hatt en tidsbesparende
effekt. 

Norwegian anfører at de ovennevnte utgjør en slik ekstraordinær omstendighet som
fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning DY1836 fra Stavanger til Las Palmas 20. januar 2018 ble forsinket
med tre timer og 21 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

I denne saken skyldtes forsinkelsen at kraftig snøvær dagen før medførte store
uregelmessigheter for alle flyvninger inn og ut av Stavanger. Besetningen måtte ha
obligatorisk hvile før de kunne gå i gang med dagens første flyvning fra Stavanger, som
var klagers flyvning DY1836 til Las Palmas. Nemnda mener at de ovennevnte forhold må
anses som en ekstraordinær omstendighet i forordningen forstand. Norwegian viser til
at tiltak som leie av fly og mannskap og ombooking med andre flyselskap ikke ville vært
tidsbesparende for de berørte passasjerene. Alt reservemannskap var også kalt inn, og
det var begrenset tilgang på reservemannskap på grunn av sykdom. Nemnda legger
til grunn at en forsinkelse på mer enn tre timer ikke kunne vært unngått selv om alle
rimelige tiltak var truffet. Forsinkelsen gir etter dette ikke rett til standarderstatning, og
nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.