Vedtak i Transportklagenemnda - Fly

Sammendrag

Krav om dekning av utgifter, samt kompensasjon, grunnet forsinket bagasje.

Dato
22.02.2023

Saksnummer
2022-02122

Tjenesteytere
SAS

Klager har i det vesentlige anført

Klager reiste med SAS fra Manchester til Stavanger via København den 28. juni 2022
(SK1872). 

Klager hadde sjekket inn fire kolli med klær. Kolliene ble markert med "Priority". Da
klager landet i Stavanger hadde tilsynelatende alle med bagasje merket med "Priority"
fått bagasjen sin forsinket. 

Da klager sjekket policyen til SAS, ville de ikke kompensere noe for hjemreise, siden folk
har ting hjemme. Dette gjaldt imidlertid ikke i klagers tilfelle, da han ikke hadde noen
klær hjemme.  Klager hadde studert i utlandet i tre år og skulle flytte hjem igjen. Klager
fant videre ut at SAS kompenserer opp mot 5000 NOK for forsinket bagasje dersom den
kommer mer enn 12 timer forsinket (noe den gjorde). 

Ettersom klager bor i Finnøy, var det ikke bare å ta turen ut for å handle.  Klager fikk ikke
vite noe om bagasjen før butikkene var stengt. Han måtte belage utgiftene på hva som
var vanlig tid før bagasje ble levert. Etter det klager hadde hørt var det vanlig at det tok
en uke før bagasjen dukket opp. Klager handlet derfor inn på måten han gjorde for å
minimere utgiftene (ved å spare reisekostnader på omtrent en tusenlapp pr. dag, noe
som ville oppstått dersom han handlet inn klær hver dag). 

Bagasjen ble sporet sent på kvelden den 28. juni, men ble ikke levert helt hjem før 3-4
dager senere. I sin klage til SAS har klager oppført at bagasjen ble levert 30. juni kl.
14:00. 

Klager har anført at SAS i denne saken har feilet på tre punkter i sin policy:
- Etter 12 timers forsinket bagasje, skal SAS kompensere opp til 5000 NOK.
- Dagpenger på 75 EUR per dag bagasjen er forsinket

- Bagasjen som var satt på "Priority" (noe som var inkludert i billietten, og som klager
betalte for) ble brutt, og ikke gjeldende, da "Priority" ble avvist. De uten Priority fikk
prioritet foran, da deres bagasje ikke ble påvirket. 

Det er fremsatt krav om dekning av utgiftene grunnet forsinket bagasje (rett under 5000
NOK) i tillegg til en kompensasjon for måten SAS har behandlet klager og saken hans på
(opp mot 5000 NOK).  Klager har av SAS fått utbetalt 150 EUR.

Tjenesteyterne har i det vesentlige anført
SAS har ikke fremmet tilsvar til Transportklagenemnda. Til klager direkte har SAS svart
at de i henhold til sin policy kun kan refundere 75 EUR per dag. Dette gjelder kun for
utreise, og ikke retur. Siden klager kom hjem fra treårs studier har SAS gjort et unntak og
utbetalt 150 EUR i kompensasjon.

Nemnda bemerker

I henhold til luftfartsloven § 10-20/Montrealkonvensjonen art 19 er fraktfører ansvarlig
for tap som følge av forsinket bagasje, med mindre flyselskapet kan godtgjøre at de og
deres folk har tatt alle forholdsregler som med rimelighet kan kreves for å unngå tapet,
eller at dette ikke har vært mulig for dem.

I denne saken er det opplyst at flyselskapet opererer med standardiserte satser for
dekning av tap pr. dag ved forsinkede kofferter. Nemnda presiserer for ordens skyld at et
flyselskap ikke ensidig kan begrense det ansvaret de har etter montrealkonvensjonen /
luftfartsloven.

SAS har ikke redegjort noe for årsaken til den forsinkede bagasjen eller hva som ble
gjort for å unngå tapet. Nemnda mener derfor at flyselskapet i utgangspunktet kan
bli ansvarlig for klagers tap. Klager kan imidlertid kun kreve erstattet utgifter som er
rimelige og nødvendige. Klager har i et slikt tilfelle også en tapsbegrensningsplikt.

Klager har oppgitt at faktiske kostnader han har hatt knyttet til innkjøp av nye klær var på
totalt 4778,80 NOK. Det er fremlagt kvitteringer datert 28. juni for klær pålydende totalt
3728,8 NOK. Resterende sum (1050 NOK) har klager bekreftet at utgjør kjørekostnader
fra klagers hjemsted til nærmeste sted å kjøpe klær. Klager har fremlagt dokumentasjon
for utgifter til drivstoff og bompasseringer.

Nemnda har kommet frem til at klesinnkjøpene i klagers tilfelle måtte anses som
nødvendige, og at kjørekostnadene var et tap forårsaket av den forsinkede bagasjen. SAS
er da erstatningsansvarlig overfor klager. Selv om klager har valgt rimelige alternativer,
så vil klesinnkjøpene medføre en berikelse for klager, og nemndas flertall - lederen og
bransjerepresentantene - mener derfor at erstatningen, i tråd med alminnelig praksis,
settes ned med 50% for klesinnkjøpene, altså til 1864 NOK. 

Mindretallet, forbrukerrepresentantene, er enig i at passasjeren kan ha en berikelse
der han blir gitt full erstatning og blir sittende igjen med gjenstandene. Imidlertid burde
problemstillingen vært fremmet av selskapet, eller på annen måte blitt presentert
klageren i saksforberedelsen, slik at han fikk en reell mulighet til å belyse den. Ved
vurderingen av om en passasjer vil få en berikelse ved at han blir sittende igjen med
erstatningsgjenstander, vil graden av tidsnød, vareutvalg på kjøpstidspunktet, personlige
preferanser, privat økonomi og utøvelse av tapsbegrensningsplikt ved kjøpet spille
inn. Dette er en meget konkret vurdering, som ikke bør gis en standardløsning uten
at partene er kjent med problemstillingen. Hovedformålet bak erstatningsretten er
at skadelidte skal stilles som om skaden ikke hadde inntruffet. Mindretallet mener at
klageren i fraværet av oppfordring til å belyse spørsmålet om berikelse bør gis et valg;
enten sitte igjen med gjenstandene mot et berikelsesfradrag på 50%, eller tilby seg å
levere de til flyselskapet for deres regning mot full erstatning.

En samlet nemnd mener at klager har rett på full erstatning for kjørekostnadene.
Da det er vanskelig å bevise de reelle kjørekostnadene til klagers tur, har nemnda
tatt utgangspunkt i klagers forklaring og fremlagte dokumentasjon, som viser tre stk
bompasseringer den 28. juni (fordelt på to reg.nr) pålydende 19,2 NOK per passering.
Han har krevet dekning for drivstoffpåfyll med 975,68 NOK (totalt 1033,28 NOK). Nemnda
mener at han skal gis kompensasjon for drivstoff tilsvarende kjørestrekning (ca 10 mil tur
retur Finnøy - Sandnes) med kr 200. 

Nemnda konkluderte deretter i tråd med flertallets standpunkt slik at sum for utbetaling
bør være 2 121 NOK (50% av klesinnkjøp +  kjørekostnader), men at det fra denne sum
gjøres fratrekk for allerede refunderte 150 EUR. 

Klager har i tillegg krevd en kompensasjon fra SAS for måten de har behandlet han
og hans sak på. Nemndas flertall - lederen og bransjerepresentantene - mener at slikt
ikke-økonomisk tap ikke har erstatningsrettslig vern i norsk erstatningsrett med mindre
det finnes en særskilt hjemmel for dette. Etter flertallets vurdering foreligger det ingen
særskilt hjemmel for klagers tilfelle. 

Mindretallet har et annet syn på dette. Det rettslige grunnlaget for erstatning som
følge av forsinket bagasje er som nevnt luftfartsloven § 10-20. Med tap etter denne
bestemmelsen regnes så vel økonomisk som ikke-økonomisk tap, jf. EU-domstolens dom
av 6. mai 2010, Walz-Clickair (C-63/09). Dette er etter mindretallets syn en selvstendig
hjemmel for ulempeerstatning. Mindretallet har etter en konkret vurdering kommet til at
de ulemper klageren har hatt ved forsinket bagasje, deriblant en lang kjøretur for innkjøp
for klær, innebærer at han har lidt en ikke uvesentlig ulempe som gis rett til erstatning kr
1000.  Mindretallet kan imidlertid ikke se at klageprosessen mot SAS i ettertid, herunder
manglende svar, kan medføre rett til erstatning etter gjeldende regler. 

En samlet nemnd mener at klager ikke har fått levert en tjeneste de har betalt for -
prioritert bagasje - og at de har krav på et prisavslag som følge av det. Nemnda fastsetter
dette skjønnsmessig til 200 NOK.

Vedtak

Transportklagenemnda anbefaler at SAS erstatter klager for forsinket bagasje. Nemnda
anbefaler 2 121 NOK, men at det fra denne sum gjøres et fratrekk for allerede refundert
sum på 150 EUR før utbetaling skjer til klager. I tillegg kommer 200 NOK knyttet til
manglende 'priority baggage'. Utover dette anbefales det ikke at klager gis medhold.